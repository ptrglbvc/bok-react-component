<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXIII</h1>

  <p>Велики догађаји јучерашњега дана и ноћни утисци тако су измучили Сташу и Нелу да они обоје заспаше мртвим сном кад их најзад сан савлада и девојчица се појави пред шатором тек око подне. Сташа је устао нешто раније с ћебета простртог близу ватре и чекајући другарицу, наредио је Калију да спреми доручак, који је имао истовремено да буде и ручак, пошто је већ било доцкан.</p>

  <p>Јасна дневна светлост разагнала је ноћне утваре; обоје су се пробудили не само одморени него и душевно окрепљени. Нела је изгледала боље и осећала се снажнијом, а како су обоје хтели да оду што даље од места на којем су лежали поубијани Суданци, одмах по обеду појахаше коње и кретоше напред.</p>

  <p>У то се време сви путници по Африци заустављају на подневни отпочинак, па чак и каравани састављени од црнаца склањају се у хлад великог дрвећа, јер су то такозвани бели часови — часови жеге и ћутања, кад сунце пече немилосрдно гледајући с висине као да тражи кога да убије. Све звериње завлачи се тада у највеће густише, престаје птичја песма, престаје зујање буба и сва природа потоне у тишину, притаји се као да се хоће заштитити од ока злог божанства. Али су они ишли кланцем у којем је једна страна бацала дубоку сенку, те су се могли кретати напред, а да им жега не смета. Сташа није хтео да оставља кланац, најпре зато што су их горе могли издалека опазити Смајинови одреди, а онда и зато што су у њему лакше могли наћи воду у стеновитим раселинама, која се на откривеним местима упијала у земљу или се под утицајем сунчевих зракова испаравала.</p>

  <p>Пут је непрестано, мада незнатно, водио узбрдо. На каменитим странама виделе су се понегде жуте наслаге сумпора. Вода у пукотинама такође је мирисала на њега, што је децу немило подсећало на Омдурман и махдијевце, који су мазали главе машћу измешаном са сумпорним прашком. На другим се пак местима осећао мирис мошуса, а онде где су с високих литица падали чак до дна кланца прекрасни слапови лијана, ширио се опојан мирис ваниле. Мали путници радо су се задржавали у сенци тих завеса, извезених пурпурним и љубичастим цветовима који су заједно с лишћем били храна за коње.</p>

  <p>Зверова није било, само су понегде на ивицама стења чучали мајмуни и према небу су били налик на она фантастична паганска божанства каква у Индији украшавају ивице храмова. Велики гривасти мужјаци показивали су Саби зубе или су пружали њушку као трубицу у знак чуђења и гнева, поскакујући истовремено, трепћући очима и чешући се по бутинама. Али се Саба већ био привикао да их стално види, па није много пажње обраћао на те претње.</p>

  <p>Ишли су брзо. Радост што су се ослободили одагнала је из Сташиних груди ону мору која га је гушила преко ноћи. Сада му је глава била заузета само мишљу шта даље да ради, како да изведе Нелу и себе из предела у којима им је претило ново ропство код дервиша, како да се снађе за време дугог пута кроз прашуму да не би помрли од глади и жеђи, и најзад: куда да иду? Још од Хатима је сазнао да од Фашоде до абисинске границе у правој линији нема више од пет дана пута — и израчунао је да ће то изнети неких сто енглеских миља. Од њихова поласка из Фашоде протекло је готово две недеље, па је сасвим јасно да нису ишли најкраћим путем, него су тражећи Смајина морали знатно скренути на југ. Сетио се да су шестога дана путовања прешли реку која није била Нил, а онда пре но што се земљиште почело уздизати, пролазили су поред некаквих великих блатишта. У школи, у Порт-Саиду, учио се веома потанко земљопис Африке и Сташи је остао у памети назив Балор, који је означавао изливе мало познате реке Собат, која је утицала у Нил. Додуше, он није био уверен да су прошли баш те изливе, али је претпостављао да је тако било. Паде му на памет да ни Смајин, кад је хтео да нахвата робља, није могао да га тражи одмах на истоку од Фашоде, јер су насеља тамо били сасвим опустили дервиши и богиње, него је морао да иде ка југу, у крајеве које дотле нису обилазили походи. Из тога је Сташа закључио да иду за Смајином — и та га је мисао у првом тренутку престрашила.</p>

  <p>Већ поче размишљати да ли не би требало напустити кланац који је све јасније скретао на југ и ићи право на исток. Али кад мало промисли, остави ту намеру. Штавише, пратити у стопу Смајинову банду на одстојању два или три дана чинило му се најсигурније, јер је било сасвим невероватно да би се Смајин с људским пленом враћао тим заобилазним путем, уместо да окрене право к Нилу. Сташа је схватио и то да се у Абисинију могло прећи само с јужне стране, с које се ова земља додирује с дивљом прашумом, а не са западне границе, коју дервиши пажљиво чувају.</p>

  <p>И због тих мисли реши да што даље зађу на југ. Додуше, тамо су могли натрапати на црнце, било избеглице с обала Белога Нила или домороце. Али између два зла, Сташа је више волео да има посла са црнцима него с махдијевцима. При том је рачунао и на то да му Кали и Меа могу бити од помоћи ако би наишао на збегове или урођеничка насеља. Довољно је било погледати младу црнкињу, па познати да припада племену Динка или Шилук, јер је имала веома дуге и танке ноге, којима се одликују оба та племена, настањена дуж Нилових обала, те газе по његовим мочварама као ждралови или роде. Кали, међутим, иако је под Гебровом руком постао налик на костур, изгледао је сасвим друкчије. Био је поширок и добро грађен; имао је снажна рамена, а у поређењу с Меом мала стопала.</p>

  <p>Како готово није говорио арапски, а рђаво језиком кисвахили, на којем се може споразумевати безмало у целој Африци и који је Сташа некако научио од Занзибараца што су радили на Каналу, било је јасно да је био пореклом из неких далеких крајева.</p>

  <p>Сташа се реши да га испита из којих.</p>

  <p>— Кали, како се зове твој народ? — запита.</p>

  <p>— Ва-хима — одговори млади црнац.</p>

  <p>— Је ли то велики народ?</p>

  <p>— Велики, који ратује са злим Самбуру и отима им стоку.</p>

  <p>— А где је твоје село?</p>

  <p>— Далеко, далеко!... Кали не зна где.</p>

  <p>— Је ли у оваквом крају као што је овај?</p>

  <p>— Не. Тамо има велика вода и планине.</p>

  <p>— Како зовете ту воду?</p>

  <p>— Зовемо је Тамна вода.</p>

  <p>Сташа помисли да би дечак могао бити из покрајине Алберт-Нијанзе, која је дотада била у рукама Емин-паше, па хотећи да то провери, запита даље:</p>

  <p>— Да не живи тамо бели поглавица, који има црне лађе које се диме и војску?</p>

  <p>— Не. Стари људи причати код нас да су видели беле људе — ту Кали растави прсте — један, два три!... Да. Била су тројица у дугим белим хаљинама. Тражили су слонове зубе ... Кали их није видео, јер није још био на свету, али Калијев отац примати их и дати много зуба.</p>

  <p>— Шта је твој отац?</p>

  <p>— Краљ Ва-хима.</p>

  <p>Сташи то мало поласка што има као роба краљевића.</p>

  <p>— Дали би хтео да видиш оца?</p>

  <p>— Кали хтети видети мајку.</p>

  <p>— А шта би учинио кад бисмо наишли на Ва-химе и шта би они радили?</p>

  <p>— Ва-хима пасти на лице пред Калијем.</p>

  <p>— Па води нас к њима, онда ти остани с њима и владаћеш после оца, а ми ћемо ићи даље, све до мора.</p>

  <p>— Кали их наћи, не остати, јер Кали воли великога господара и месечеву кћер.</p>

  <p>Сташа се весело обрати другарици и рече:</p>

  <p>— Нела, постала си месечева кћи!</p>

  <p>Али кад је погледа, наједном се растужи, јер му паде на памет да мршава девојчица са својим бледим и прозрачним лицем доиста више личи на месечево него на земаљско биће.</p>

  <p>Млади црнац ућута за тренутак, а онда понови:</p>

  <p>— Кали волети бвана кубва, јер бвана кубва не убити Калија, него Гебра, а Калију дати много јести.</p>

  <p>И поче трљати рукама груди, понављајући с очевидним уживањем.</p>

  <p>— Много меса, много меса!</p>

  <p>Сташа је још хтео да сазна како је дечак допао у ропство дервиша, али се показало да је од времена кад су га једне ноћи ухватили крај јама ископаних за зебре пролазио кроз толико руку да се из његових одговора никако није могло закључити кроз које земље и којим путем је доведен у Фашоду. Сташу је заинтересовало само оно што је говорио о Тамној води, јер да је био из крајева Алберт-Нијанзе, Алберт-Едвард-Нијанзе или Викторија-Нијанзе, поред којих су биле државе Уњоро и Уганда, он би без сумње чуо нешто о Емин-паши, о његовој војсци и о бродовима који су будили дивљење и страх код црнаца. Тангањика је била сувише далеко, те је остала само претпоставка да је Калијев народ имао своја насеља ближе. Због тога није било сасвим немогућно да наиђу на људе Ва-хима.</p>

  <p>После неколико часова путовања сунце се поче спуштати. Жега знатно попусти. Наишли су на широку долину, у којој је било воде и расло неколико дивљих смокава, те се зауставише да им коњи предахну и да се поткрепе храном. Како су стеновите косе на томе месту биле ниже, Сташа нареди Калију да се попне и погледа не види ли се у близини какав дим.</p>

  <p>Кали изврши наређење и за трен ока нађе се на ивици стења. Пошто је прегледао добро све унаоколо, спусти се по дебелој лози лијана и рече да дима нема, али има нијаме. Лако је било погодити да не мисли на бисерке, него на неку крупнију. дивљач, јер кад показа Сташину пушку, он намести прсте уз главу да представи како је то рогата дивљач.</p>

  <p>Затим се Сташа успуза горе и помоливши главу опрезно преко ивице, поче да осматра пред собом. Ништа му није заклањало поглед у даљину, јер је стара висока џунгла била спаљена, а нова, која је већ избила из поцрнеле земље, била је висока тек неколико цоли. Докле је поглед сезао, видела су се ретка дрвета којима је ватра опалила стабла. У сенци једнога од њих пасло је мало стадо антилопа гну, по облику тела налик на коње, а по облику главе на биволе. Пробијајући се кроз лишће баобаба, сунце је бацало трепераве светле мрље на њихова загасита леђа. Било их је девет. Одстојање од њих није било веће од стотину корака, али је ветар дувао с њихове стране ка кланцу, те су оне мирно пасле не слутећи опасност. Сташа је хтео да снабде караван месом, те опали на најближу. Она се сруши на земљу као громом погођена. Остатак стада се разбежа, а с њима и велики биво, којега раније нису опазили, јер је лежао скривен иза камена. Не из потребе, него по ловачкој навици дечак сачека тренутак кад се животиња окрете мало боком према њему, те посла и за њом метак. Биво се јако зањиха после пуцња, али отрча даље и, пре но што је Сташа стигао да промени метке, изгуби се на неравноме земљишту.</p>

  <p>Још се дим није био развејао, а Кали је већ седео на антилопи и парао јој трбух Гебровим ножем. Сташа му се приближи хотећи изближе да види животињу — и веома се зачуди кад му убрзо млади црнац крвавим рукама пружи антилопину џигерицу, која се још пушила.</p>

  <p>— Зашто ми то дајеш? — запита.</p>

  <p>— Мсури, мсури! Бвана кубва јести одмах.</p>

  <p>— Поједи сам! — одговори Сташа разљућен овом понудом.</p>

  <p>Кали није дао да му се ово два пута понови, него одмах поче кидати зубима џигерицу и прождрљиво гутати живу парчад, а кад виде да га Сташа посматра с гађењем, он је и даље понављао између једног и другог залогаја: „Мсури! Мсури!”</p>

  <p>Тако поједе више од пола џигерице, а онда поче да уређује антилопу. Радио је то необично брзо и вешто, тако да је убрзо кожа била одрана, а удови одвојени од трупа. Тада Сташа, мало зачуђен што се Саба није нашао при том послу, звизну да га позове на свечано гошћење предњим деловима животињског тела.</p>

  <p>Али се Саба уопште не појави, а Кали, погнут над антилопом, подиже главу и рече:</p>

  <p>— Велики пас полети за биволом.</p>

  <p>— Јеси ли видео? — запита Сташа.</p>

  <p>— Кали видети.</p>

  <p>Кад то рече, он стави на главу печеницу антилопе, а два бута на рамена и крете у кланац. Сташа звизну још неколико пута и чекаше, али кад виде да то чини узалуд, пође за њим. У кланцу је Меа већ секла трње за зерибу, а Нела, чупајући малим прстима последњу бисерку, запита:</p>

  <p>— Јеси ли то Саби звиждао? Он је полетео за вама.</p>

  <p>— Полетео је за биволом којега сам ранио, и веома се бринем — одговори Сташа. — То су врло упорне животиње, а тако јаке да се чак и лав боји да их напада. Са Сабом може бити зло ако почне борбу с таквим противником.</p>

  <p>Када то чу, Нела се веома забрину и рече да неће ићи на спавање док се Саба не врати. Кад Сташа виде колико је она забринута, љутио се на себе што није сакрио пред њом опасност и поче је тешити.</p>

  <p>— Пошао бих за њима с пушком — говорио је — али морају већ бити веома далеко, а убрзо ће пасти ноћ и трагови ће постати невидљиви. Биво је добро погођен и надам се да ће пасти. У сваком случају ослабиће га губитак крви и ако чак нападне на Сабу, Саба ће моћи да побегне... Да! Вратиће се можда тек ноћу, али ће се сигурно вратити.</p>

  <p>И говорећи то, ни сам није много веровао својим речима, јер се сећао онога што је читао о невероватној осветољубивости афричког бивола, који, чак и тешко рањен, заобилази около и стаје у заседу крај стазе којом иде ловац, а онда га изненада напада, дохвата га роговима и баца увис. Са Сабом се лако могло десити нешто слично, не говорећи о другим опасностима које су му претиле на повратку — ноћу.</p>

  <p>Убрзо се спусти ноћ. Кали и Меа направише зерибу, распалише ватру и почеше спремати вечеру. — Сабе није било.</p>

  <p>Нела је била све забринутија и најзад поче плакати.</p>

  <p>Сташа је ускоро присили да легне обећавајући јој да ће чекати Сабу, а чим се раздани, поћи ће сам да га тражи и довешће га. Нела је додуше отишла под шатор, али је свакога часа помаљала главицу испод његовог крила и питала да ли се пас није вратио. Сан ју је савладао тек после поноћи кад је Меа изишла да замени Калија, који је пазио на ватру.</p>

  <p>— Зашто месечева кћи плакати? — запита Сташу млади црнац кад су обојица легли на абе. — Кали то неће ...</p>

  <p>— Жао јој је Сабе, којега је сигурно биво убио.</p>

  <p>— А можда није убио — одврати црни дечак.</p>

  <p>Потом су ућутали и Сташа је заспао дубоким сном. Било је ипак још мрачно кад се пробудио јер му је почела сметати хладноћа. Ватра се загасила. Меа, која је требало да пази на ватру, задремала је и од неког времена престала је да додаје грање на угљевље.</p>

  <p>Аба на којој је спавао Кали била је празна.</p>

  <p>Сташа сам набаца грање, а онда гурну црнкињу и запита је:</p>

  <p>— Где је Кали?</p>

  <p>Она га је гледала један тренутак одсутно, а кад се добро освести, проговори:</p>

  <p>— Кали је узео Гебров мач и отишао ван зерибе. Мислила сам да ће насећи још грања, али се он уопште није вратио.</p>

  <p>— Је ли давно изишао?</p>

  <p>— Давно.</p>

  <p>Сташа је чекао неко време, али кад се црнац дуго не појави, он се и нехотице запита:</p>

  <p>— Да није побегао?</p>

  <p>И срце му стеже непријатно осећање које увек буди људска незахвалност. Та он се заузимао за тога Калија и бранио га је онда кад га је Гебр по целе дане мучио, а после му спасао живот. Нела је увек била добра према њему и плакала над његовом невољом, а обоје су поступали с њим што су боље могли. А он побегао? И сам је говорио да не зна на којој су страни насеља Ва-хима и да их не би могао наћи, а ипак побегао! Сташа се поново сети афричких путописа из Порт-Саида и причања путника о глупости црнаца, који бацају терете и беже чак и онда кад им бекство прети неизбежном смрћу. Наравно да и Кали, који је од оружја имао само Гебров судански мач, мора умрети од глади или, ако не падне поново у ропство дервиша, постаће плен дивљих звери.</p>

  <p>„Ах! Незахвалник и будала!”</p>

  <p>Сташа потом поче размишљати и о томе колико ће путовање без Калија бити за њих теже и мучније, а посао већи. Појити коње и спутавати их ноћу, разапињати шатор, правити зерибу, пазити за време путовања да се не погубе храна и торба са стварима, драти и удити убијену дивљач — све је то сад пало на њега, кад није било младога црнца, а он је у себи признавао да о неким пословима није имао ни појма, као на пример о дрању животиња.</p>

  <p>„Хм! тешко је”, рече у себи, „али се мора!”</p>

  <p>Сунце се помоли иза видика и — као што увек бива међу повратницима — зачас се раздани. Нешто касније вода за умивање, коју је Меа спремила госпођици за ноћ, поче пљускати под шатором, што је значило да је Нела устала и да се облачи. И она се доиста убрзо појави, већ обучена, али са чешљем у руци и са још рашчупаном косом.</p>

  <p>— А Саба? — запита.</p>

  <p>— Још га нема.</p>

  <p>Уста девојчице почеше одмах дрхтати.</p>

  <p>— Можда ће се још вратити — рече Сташа. — Сећаш се да га у пустињи није бивало неки пут по два дана, а потом нас је увек стизао.</p>

  <p>— Говорио си да ћеш ићи да га потражиш?...</p>

  <p>— Не могу.</p>

  <p>— Зашто, Сташа?</p>

  <p>— Јер те не могу оставити саму с Меом у кланцу.</p>

  <p>— А Кали?</p>

  <p>— Калија нема.</p>

  <p>И ућута не знајући ни сам да ли да јој каже праву истину; али како се ствар није могла сакрити, он помисли да је боље ако јој одмах каже.</p>

  <p>— Кали је узео Гебров мач — рече — и ноћас је отишао незнано куда. Ко зна, можда је побегао. Црнци често тако чине, чак и на своју пропаст. Жао ми га је... Али можда ће још схватити да је учинио лудост и...</p>

  <p>Даље речи прекиде му радосно Сабино лајање које испуни читав кланац. Нела баци чешаљ на земљу и хтеде му потрчати у сусрет — али је задржа трње зерибе.</p>

  <p>Сташа га поче разбацивати што је брже могао, али пре но што је направио пролаз, појави се најпре Саба а за њим Кали, тако сјајан и мокар од росе као да је био на највећој киши.</p>

  <p>Силна радост обузе децу кад се Кали, не могавши да узме дах од умора, нађе у зериби. Нела му обави беле ручице око црнога врата и поче га грлити из све снаге.</p>

  <p>А он рече:</p>

  <p>— Кали неће гледати биби плакати, па Кали пронаћи пса.</p>

  <p>— Добри Кали! — одговори Сташа тапшући га по рамену. — А зар се ниси бојао да сретнеш ноћу лава или пантера?</p>

  <p>— Кали се бојати, али Кали отићи — одговори дечак.</p>

  <p>Те речи још више освојише дечја срца. По Нелиној молби Сташа извади из једне торбе ниску стаклених перли, које им је дао Грк Калиопули кад су одлазили из Омдурмана, и њима дивно украси Калијев врат, а овај, сав срећан због поклона, погледа одмах Меу с великим поносом:</p>

  <p>— Меа немати ниску, а Кали имати, јер Кали „велики свет”.</p>

  <p>Тако је била награђена пожртвованост црнога дечака. Саба је, међутим, добио оштру грдњу, из које је сазнао по други пут откад служи Нелу даје сасвим рђав и, ако још једном учини нешто слично, да ће га водити на узици као мало штене. Он је то слушао и махао репом доста двосмислено. Нела је ипак тврдила да му се из очију видело како се стиди и да је свакако поцрвенео, што се није могло видети само зато што има њушку покривену длаком.</p>

  <p>После тога почео је доручак, за који су имали одличне дивље смокве и печење од гнуа, а за време доручка Кали је причао своје доживљаје. Сташа их је преводио на енглески Нели, која није разумела језик кисвахили. Биво је доста далеко побегао. Калију је било тешко да нађе траг, јер је ноћ била без месечине. Срећом, два дана пре падала је киша и земља није била сувише тврда, те су због тога папци тешке животиње правили у њој удубљења. Кали их је тражио помоћу прстију на ногама и ишао је дуго. Биво је најзад пао и морао је пасти мртав, јер није било никаквих трагова борбе између њега и Сабе. Кад их је Кали нашао, Саба је већ био прождро већи део бивоље плећке, али мада више није могао јести, ипак није допуштао да се приближе две хијене и неколико шакала, који су стајали поред њега чекајући да јачи грабљивац заврши гозбу и оде.</p>

  <p>Дечак се жалио да је пас режао чак и на њега, али му је тада он запретио да ће се расрдити „велики господар” и „биби”, па га онда ухватио за огрлицу и отргао од бивола, а пустио га тек у кланцу.</p>

  <p>Тиме се завршило причање Калијевих ноћних доживљаја, а онда сви добро расположени појахаше коње и пођоше даље.</p>

  <p>Само је дугонога Меа, мада тиха и покорна, завидљиво погледала ђердане младога црнца и Сабину огрлицу, па је мислила с тугом у души:</p>

  <p>„Они су обојица ,велики свет’, а ја имам само месингану карику на једној нози.”</p>

</body>

</html>