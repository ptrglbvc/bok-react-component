<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>IX</h1>

  <p>Кхор је био широк, доле засут камењем између којега је расло кржљасто трновито жбуње. Његову јужну страну чинило је високо стење пуно прелома и раселина. Арабљани су све то видели при светлости тихих али све чешћих муња. И убрзо пронађоше у стеновитом зиду нешто као плитку пећину или пре широко удубљење, у којем би се људи лако могли сместити и у случају великог пљуска склонити. И камиле се удобно наместише на лакој узвишици одмах пред удубљењем. Бедуини и два Суданца скидоше с њих терете и седла да би се могле добро одморити, а Хамис, Хадигијев син, поче сећи трново жбуње за ватру. Велике појединачне капи кише стално су падале, али пљусак поче тек онда кад су се људи били већ разместили за спавање. Из почетка су то били као водени кончићи, затим конопци, а на крају се чинило као да читаве реке слећу из невидљивих облака на земљу. И баш такве кише, које падају једанпут у више година, чине да чак и зими надође вода у каналима и у Нилу, а у Адену напуне огромне цистерне, без којих место уопште не би могло опстати. Сташа никад у животу није видео такво нешто. На дну кхора поче шумити поток, улаз у удубљење заклањале су праве завесе од воде, а унаоколо се чуло само пљускање и жуборење. Камиле су стајале на узвишици и пљусак их је могао једино окупати, али су Арабљани ипак сваког часа извиривали да виде не прети ли опасност животињама. Људима је пак било мило што седе у пећини заклоњени од кише, крај распламсалог огња од суварака који нису могли покиснути. На лицима се оцртавала радост. Чим су стигли, Идрис је одвезао Сташи руке да би могао јести, и сад му се обрати и рече осмехујући се подругљиво:</p>

  <p>— Махди је већи од свих белих чаробњака. То је он угушио ураган и послао кишу.</p>

  <p>Сташа није одговорио ништа, заузет око Неле, која је била једва жива. Најпре истресе песак из њене косе, онда рече старој Ди- ни да распакује ствари које је понела из Фајума, уверена да деца путују очевима, па узе убрус, замочи га у воду и истрља њиме девојчици очи и лице. Дина то није могла да чини јер је видела само на једно око, и то рђаво, а сад је од урагана готово сасвим обневидела и ништа јој није помогло што је квасила распаљене капке. Нела је сасвим пустила Сташу да ради с њом што жели и само га је гледала као уморно птиче — и тек кад јој скиде ципеле да би из њих истресао песак и кад јој простре абу, обисну му се рукама око врата.</p>

  <p>Срце му се испуни великим сажаљењем. Осети да је старалац, старији брат, и у том часу једини Нелин бранилац и осети истовремено да ту малу сестрицу силно воли, много више него икад пре тога. Волео ју је он и у Порт-Саиду, али ју је сматрао за „бебу” — те му, на пример, никад на памет није падало да је љуби у руку кад јој жели лаку ноћ. Да му је ко рекао такву мисао, сматрао би да младић који је навршио тринаест година живота не може чинити тако нешто, а да се не унизе његово достојанство и узраст. Али сад заједничка невоља пробуди у њему успавану нежност, те пољуби девојчици не једну руку него обе.</p>

  <p>Кад је легао да спава, мислио је и даље о њој и решио се да учини некакво изванредно дело да би је истргао из ропства. Спреман је био на све, чак на ране и смрт, само с том напоменом, притајеном у души, да ране не боле сувише, а смрт да не буде баш неизбежна, права смрт, јер онда не би могао видети срећу ослобођене Неле. Онда поче размишљати о најсмелијим начинима за ослобођење, али му се мисли почеше мутити. За часак му се учини да их засипају читави облаци песка. Затим да му се све камиле трпају у главу и — заспа.</p>

  <p>Кад Арабљани намирише камиле, уморни од борбе с ураганом, поспаше мртвим сном. Ватре се погасише; у удубљењу завлада мрак. Убрзо се разлеже хркање људи; а споља је допирао пљусак кише и шум воде, која се разбијала о камење на дну кхора. Тако је протицала ноћ.</p>

  <p>Али пред свануће хладноћа пробуди Сташу из дубоког сна. Вода скупљена у пукотинама на врху стене пробијала се полако кап по кап кроз неку рупу на пећинском своду и почела му најзад капати на главу. Дечак седе на абу и неко време се борио са сном, јер није могао да схвати где је и шта се с њим збива.</p>

  <p>За часак му се врати присебност.</p>

  <p>„Аха!” помисли: „Јуче је био ураган, ми смо уграбљени, а ово је пећина у коју смо се склонили од кише.”</p>

  <p>И поче да разгледа око себе, Најпре са чуђењем опази да је киша престала — и да у пећини уопште није мрачно, јер је осветљава месец који се већ приближавао заласку и био ниско на небу. При његовим бледим зрацима видела се цела унутрашњост широког али плитког удубљења. Сташа јасно виде Арабљане што су лежали крај њега, а под другим зидом пећине белу хаљиницу Нелину, која је спавала крај Дине.</p>

  <p>И поново му срце обузе велика нежност.</p>

  <p>„Нела спава... спава...”, говорио је себи, „а ја не спавам и... морам је спасавати.”</p>

  <p>Онда погледа Арабљане и додаде у себи:</p>

  <p>„Ах, хтео бих све те лупеже...”</p>

  <p>Одједном задрхта.</p>

  <p>Његов поглед паде на кожну кутију у којој је била енглеска пушка што ју је добио као поклон на Бадњи дан и на кутију с мецима која се налазила између њега и Хамиса, тако близу да је било довољно пружити руку.</p>

  <p>Срце му поче лупати као чекић. Кад би се могао дочепати пушке и метака, просто би постао господар ситуације. У том случају довољно би било да се извуче тихо из удубљења, да се сакрије међу стење на двадесетак корака и да отуд пази на излаз.</p>

  <p>„Суданци и бедуини”, мислио је, „кад се пробуде и опазе да ме нема, излетеће заједно из пећине, али ћу онда са два хица оборити прву двојицу, а док други дотрче, пушка ће поново бити напуњена. Остаће Хамис, али ћу с њим лако изићи на крај.”</p>

  <p>И замисли четири леша како леже у крви и страх и гроза обузеше му груди. Убити четири човека! Истина, они су лупежи, али је то ипак страшна ствар. И сети се како је једном у Порт-Саиду видео радника-фелаха кога је убио држак парног котача и какав је страшан утисак на њега учинио тај људски леш који се трзао у црвеној бари. И стресе се од саме помисли. А сад би требало четворицу!... И грехота и страхота!... Не, не! То никако неће моћи да учини.</p>

  <p>Поче да се бори с мислима. Себе ради он то не би учинио -да! Али је у питању Нела, треба је одбранити, спасти, у питању је њен живот, јер она све то не може издржати и свакако ће умрети или на путу или међу дивљим и побеснелим хордама дервиша. Шта значи крв таквих бедника према Нелину животу и да ли се у оваквом положају треба колебати?</p>

  <p>„Ради Неле! Ради Неле! ...”</p>

  <p>Али наједном кроз главу му као вихор пролете мисао од које му се коса диже на глави. Шта ће бити ако који од тих разбојника стави нож Нели на груди и каже да ће је убити ако се он — Сташа не преда и ако им не врати пушку. А шта онда?</p>

  <p>„Онда”, одговори себи дечак, „предаћу се одмах.”</p>

  <p>И осећајући своју слабост, поново се без снаге баци на абу.</p>

  <p>Месец је још само провиривао искоса кроз отвор пећине, те у њој постаде мрачније. Арабљани су стално хркали. Сташа је лежао неко време, а онда му нова мисао сину у главу.</p>

  <p>А кад би се извукао с оружјем и сакрио међу стење, па не убијао људе него побио камиле? Штета је и жалост невине животиње убијати — то је истина, али шта да ради? Људи убијају животиње не само да би живот спасли него и за супу и за печење. Дакле, јасно је да би даљи пут био немогућ кад би могао убити четири, а поготово пет камила. Нико из каравана не би смео отићи у села крај обале да купи нове камиле. А у том случају Сташа би у име очева обећао људима да неће бити кажњени, него да ће чак добити новчану награду — и... не би им остало ништа друго него да се враћају.</p>

  <p>Да. Ако му не даду времена да учини та обећања и убију га у првој срџби?</p>

  <p>Морају му дати времена и саслушати га, јер кад буде имао пушку у рукама, моћи ће да их задржи на потребној удаљености док им све не каже. Кад то учини, они ће видети да ће за њих бити једини спас да се предаду. Онда ће стати на чело каравана и повешће га право до Бар-Јусефа и до Нила. Истина, сад су од њих доста далеко, можда дан или два дана пута, јер су Арабљани из предострожности скренули доста у дубину пустиње, али то ништа не мари: остаће неколико камила, а на једној од њих појахаће Нела. Сташа поче пажљиво посматрати Арабљане. Сви су спавали тврдим сном, као што спавају људи прекомерно заморени, али како је ноћ била на измаку, могли су се убрзо пробудити. Требало се дати на посао одмах. Није му било тешко да узме кутију с мецима, јер је била сасвим близу њега. Теже је ствар стајала с пушком, коју је Хамис ставио крај другог свог бока. Сташа се надао да ће му поћи за руком да је украде, али се решио да је извуче из кутије и да састави кундак с цевима тек кад буде двадесетак корака далеко од пећине јер се бојао да звекет гвожђа о гвожђе не пробуди заспале људе.</p>

  <p>Дође час. Дечак се преви као лук преко Хамиса и ухвативши кутију за дршку, подиже је и поче преносити на своју страну. Срце и жиле тукли су му тешко, пред очима му се смрачивало, дисање му се убрзало, али он стисну зубе и покуша да савлада узбуђење. Па ипак, кад каиши што су опасивали кутију лако шкрипнуше, њему избише по челу капље хладнога зноја. Тај секунд учинио му се као век. Али Хамис није ни мрднуо. Кутија описа над њим лук и створи се крај кутије с мецима.</p>

  <p>Сташа одахну. Половина посла била је готова. Сада се требало без шума извући из пећине, побећи коју десетину корака, затим се сакрити иза стења, отворити кутију, саставити пушку, напунити је и ставити неколико метака себи у џеп. Караван би тада заиста зависио од његове милости.</p>

  <p>Црна Сташина силуета оцрта се према светлу пећинског отвора. Још часак и биће већ напољу. Још минут, па ће се сакрити иза стења. А тада, макар се неко од разбојника и пробудио, док се снађе шта се десило, док пробуди друге — биће већ доцкан. Из страха да не обори који камен, којих је много било на излазу из пећине, дечак испружи једну ногу и поче стопалом тражити сигурно земљиште.</p>

  <p>И већ промоли главу кроз отвор, већ је имао да изиђе цео, кад се наједном деси нешто од чега му се крв следи у жилама.</p>

  <p>У дубокој тишини загрме као гром радосни лавеж Сабин, испуни цео кланац и пробуди у њој успаване одјеке. Арабљани скочише иза сна као један човек и прво што им паде у очи био је Сташа с једном кутијом у једној и другом у другој руци.</p>

  <p>Ах, Сабо, шта си учинио!...</p>

</body>

</html>