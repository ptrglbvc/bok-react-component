<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>VI</h1>

  <p>Мединет стигао јуче ујутру. Деца се могу спаковати за један час. Ако би кренули у подне, морали би чекати на ноћни воз што иде дуж Нила, а како нисам допустио Нели да путује ноћу, кренули су јутрос и биће овде одмах по сунчеву заласку.</p>

  <p>— Да — рече господин Тарковски — Хамис мора мало да се одмори. Додуше, Сташа је мало усијана глава, али кад се тиче Неле, увек се човек на њега може ослонити. Уосталом, и њему сам послао карту и јавио да не креће ноћу.</p>

  <p>— Ваљан је то дечак и ја се потпуно уздам у њега — одговори господин Раулисон.</p>

  <p>— Одиста, и ја се уздам у њега. Поред свих својих мана, Сташа има добар карактер и никад не лаже, јер је одважан, а лажу само кукавице. И чврстине има доста. Ако с временом стекне мирно расуђивање, мислим да ће се добро снаћи у животу.</p>

  <p>— Нема сумње. А што се тиче расуђивања, па зар си ти био разборитији од њега кад си био у тим годинама?</p>

  <p>— Морам признати да нисам — одговори господин Тарковски смејући се — али можда нисам био тако самоуверен као он.</p>

  <p>— То ће проћи. А засад буди срећан што имаш таквога сина.</p>

  <p>— А ти што имаш тако слатко и мило створење, Нелу.</p>

  <p>— Нека је бог благослови — узбуђено одговори господин Раулисон.</p>

  <p>Два пријатеља стиснуше узајамно руке, а онда седоше да прегледају планове и прорачуне за радове. На томе послу прође им време све до вечери.</p>

  <p>У шест часова, кад је већ била пала ноћ, нађоше се на станици и шетајући по перону, разговараху даље о деци.</p>

  <p>— Дивно је време, али хладно — јави се господин Раулисон.</p>

  <p>— Само, да ли је Нела понела топлу одећу?</p>

  <p>— Сташа ће се тога сетити, а и Дина.</p>

  <p>— Ипак се кајем што нисмо ми отишли у Мединет, уместо што њих овамо доводимо.</p>

  <p>— Сећаш ли се да сам ја баш тако и саветовао?</p>

  <p>— Знам, али да одавде не морамо даље путовати на југ, пристао бих на то. Прорачунао сам, међутим, да би нам путовање однело много времена и да бисмо краће били с децом. Уосталом, морам ти признати да ми је Хамис дао мисао да децу овамо доведемо. Рекао ми је да силно жуди за њима и да би био срећан кад бих га послао по обоје. Не чудим се што их је заволео...</p>

  <p>Даљи разговор прекидоше сигнали који су објављивали приближавање воза. Убрзо се у мраку појавише огњене очи локомотиве и могло се чути њено задихано бректање и звиждук.</p>

  <p>Низ осветљених вагона промаче дуж перона, задрхта и заустави се.</p>

  <p>— Нисам их видео ни на једном прозору — рече господин Раулисон.</p>

  <p>— Можда седе дубље у вагону и свакако ће се одмах појавити.</p>

  <p>Путници почеше излазити, али претежно Арабљани, јер у Ел-Фахену, сем лепих палмових и багремових гајева, нема ничег занимљивог. Деца нису дошла.</p>

  <p>— Хамис или није ухватио воз у Ел-Васти — јави се господин Тарковски, мало рђаво расположен — или се пак после ноћног путовања успавао, па ће допутовати тек сутра.</p>

  <p>— Може бити — немирно одговори господин Раулисон — али може бити и то да се једно од деце разболело.</p>

  <p>— У том случају Сташа би телеграфисао.</p>

  <p>— Ко зна да нећемо наћи депешу у хотелу.</p>

  <p>— Хајдемо.</p>

  <p>Али у хотелу их није чекала никаква вест. Господин Раулисон је био све немирнији.</p>

  <p>— Знаш ли шта се још могло десити? — рече господин Тарковски.</p>

  <p>— Дакле, ако се Хамис успавао, он то није признао деци, него им је отишао тек данас и рекао да ће сутра путовати. Пред нама ће се изговарати тиме да није разумео наше наредбе. За сваки случај телеграфисаћу Сташи.</p>

  <p>— А ја мудиру у Фајуму.</p>

  <p>Зачас су биле послате две депеше. Додуше, још није било разлога да се узнемирују, па ипак, очекујући одговор, инжењери су рђаво провели ноћ и рано јутро затекло их је на ногама.</p>

  <p>Одговор од мудира дошао је тек око десет часова и гласио:</p>

  <p>„Питао сам на станици. Деца су јуче отпутовала у Гаракел-Султани.”</p>

  <p>Лако је схватити какво чуђење и гнев обузеше очеве због ове неочекиване вести. Згледали су се неко време, као да нису разумели речи депеше, а онда господин Тарковски, како је био нагао човек, лупи песницом о сто и рече:</p>

  <p>— То је Сташина идеја, али ја ћу га одучити од таквих идеја.</p>

  <p>— Нисам се томе надао од њега — одговори Нелин отац.</p>

  <p>Али часак касније запита:</p>

  <p>— Добро, али шта је е Хамисом?</p>

  <p>— Или их није затекао и не зна шта да ради или је отишао за њима.</p>

  <p>— И ја тако мислим.</p>

  <p>И после једног часа кретоше у Мединет. У шаторима сазнадоше да нема ни камилара, а на станици им потврдише да је Хамис с децом отпутовао у Ел-Гарак. Ствар је постајала све замршенија и могла се расветлити само у Ел-Гараку.</p>

  <p>И тек на тој станици почела се откривати страшна истина.</p>

  <p>Шеф станице, онај исти сањиви Египћанин са црним наочарима и црвеним фесом, испричао им је даје видео дечака од четрнаест година и осмогодишњу девојчицу са црнкињом у годинама и да су отишли у пустињу. Није се сећао да ли је било осам или девет камила, али је опазио да је једна била натоварена као за далеки пут, а два бедуина су исто тако имала велике товаре уза седла, — и сећао се да му је, док је посматрао караван, један камилар, Суданац, рекао да су то деца Енглеза што су раније отишли у Вади-Рајан.</p>

  <p>— А јесу ли се ти Енглези вратили? — запита господин Тарковски.</p>

  <p>— Јесу. Вратили су се још јуче са два убијена курјака — одговори шеф станице — и чак сам се зачудио што се не враћају заједно с децом. Али их нисам питао за разлог, јер то није моја ствар.</p>

  <p>Кад то рече, оде на свој посао. За време тога причања лице господина Раулисона постало је бело као папир. Посматрајући свог пријатеља изгубљеним погледом, он скиде шешир, подиже руку ка ознојеном челу и зањиха се као да ће пасти.</p>

  <p>— Раулисоне, буди одважан! — узвикну господин Тарковски.</p>

  <p>— Наша су деца украдена. Треба их спасавати.</p>

  <p>— Нела! Нела! — понављао је несрећни Енглез.</p>

  <p>— Нела и Сташа! То није Сташина кривица. Обоје су овамо подмукло домамљени и уграбљени. Ко зна зашто. Можда за откуп. Хамис је свакако у завери. Идрис и Гебр исто тако.</p>

  <p>Тада се сети шта је говорила Фатима, да су оба Суданца из племена Дангала, у коме се родио Махди, и да је из тога племена по пореклу и Хадиги, Хамисов отац. Кад се тога сети, срце му намах замре у грудима, јер му би јасно да су деца могла бити уграбљена не за откуп него као замена за Смајинову породицу.</p>

  <p>Али шта ће с њима учинити саплеменици злокобнога пророка? Не могу се сакрити ни у пустињи, нити гдегод на обали Нила, јер би у пустињи помрли сви од глади и жеђи, а на Нилу свакако би били ухваћени; сем да побегну с децом чак до Махдија.</p>

  <p>И та мисао престрави господина Тарковског; али прекаљени стари војник брзо се прибра и поче у мислима разматрати све што се збило и истовремено тражити средства за спасавање.</p>

  <p>— Фатима није имала разлога — размишљао је — да се свети ни нама нити нашој деци, па ако су уграбљена, онда је то свакако да би била предата Смајину у руке. Ни у ком случају не прети им смрт. И то је срећа у несрећи, али их ипак чека страшан пут који може за њих бити убиствен.</p>

  <p>И одмах саопшти те своје мисли пријатељу и онда говораше овако:</p>

  <p>— Идрис и Гебр, дивљи и глупи људи, замишљају да је војска Махдијева већ близу. Међутим, Картум, до којега је Махди допро, сад је на две хиљаде километара одавде. Тај пут морају прећи дуж Нила и не смеју се удаљавати од њега јер би иначе и камиле и људи попадали од жеђи. Иди одмах у Каиро и тражи од кедива да се пошаљу депеше свим војним станицама и да се подигне потера десно и лево дуж реке. Шеицима крај реке обећај велику награду ако ухвате бегунце. По селима нека заустављају све људе који се приближавају за воду. На тај начин Идрис и Гебр морају пасти у руке властима, а ми ћемо добити децу.</p>

  <p>Господин Раулисон се већ био прибрао.</p>

  <p>— Идем — рече. — Ти лупежи су заборавили да је већ на путу Волслијева енглеска војска, која хита у помоћ Гордону, и да ће их одвојити од Махдија. Неће побећи. Не могу побећи! Овога часа шаљем депешу нашем министру, а онда путујем. Шта ти намераваш?</p>

  <p>— Телеграфски тражим одсуство, и не чекајући одговор, крећем за њима Нилом до Нубије да пратим потеру.</p>

  <p>— Онда се морамо срести, јер ћу и ја из Каира учинити исто то.</p>

  <p>— Добро! А сад на посао...</p>

  <p>— С божјом помоћу! — одговори господин Раулисон.</p>

</body>

</html>