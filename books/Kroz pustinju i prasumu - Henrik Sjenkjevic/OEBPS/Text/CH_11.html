<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XI</h1>

  <p>Прођоше дан, ноћ и још један дан, а они су стално јурили на југ, задржавајући се само кратко време у кхорима да не би сувише изморили камиле, да их напоје, нахране и да истовремено поделе међу собом јело и воду. Бојећи се потере, скренули су још више на запад, јер се неко време нису морали бринути за воду. Пљусак додуше није трајао више од седам часова, али је био тако страховит као да је над пустињом настала провала облака, те су Идрис и Гебр, а и бедуини, знали да ће се на дну кхорова и на местима на којима стење чини природна удубљења и рупчаге наћи за неколико дана толико воде да ће бити довољно не само за њих и камиле него ће чак моћи спремити и резерву. После велике кише, као што обично бива, настало је дивно време. Небо је било без облачка, а ваздух тако провидан да се поглед губио у неизмерној даљини. Ноћу је небо, препуно звезда, треперило и искрило се као од хиљада дијаманата. Од пустињског песка долазила је свежа хладноћа.</p>

  <p>Грбе су се већ биле смањиле камилама, али добро храњене животиње биле су и сада, како кажу Арабљани, „охоле”, то јест нису клонуле снагом и јуриле су ваљано, тако да се караван није много спорије кретао него првог дана по поласку из Гаракел-Султанија. Сташа је са чуђењем опазио да у неким кхорима, у стеновитим раселинама, осигураним од кише, бедуини налазе резерве дуре и урме. По томе је закључио да су учињене извесне припреме пре но што су они уграбљени и да је све било унапред удешено између Фатиме, Идриса и Гебра с једне стране и бедуина с друге. Лако се могло погодити и то да су ова два човека била присталице и поклоници Махдијеви, па су хтели да се пробију до њега и зато су их Суданци лако увукли у заверу. У околини Фајума и око Гаракел-Султанија било је много бедуина који су заједно с децом и камилама пребивали у пустињи и долазили у печалбу у Мединет или на железничке станице. Ову двојицу Сташа ипак није никад раније виђао — а и они свакако нису били у Мединету, чим нису познавали Сабу.</p>

  <p>Дечаку је пало на памет да покуша да их поткупи, али кад се сетио с каквим су одушевљењем клицали колико год пута им се споменуло име Махдијево, виде да је то немогућно. Али се ипак није пасивно предао случају, јер је у тој дечачкој души одиста било неке чудесне издржљивости, коју су још више подстакли досадашњи неуспеси. „Све што сам предузео”, говорио је сам себи, „свршавало се тиме што сам добијао батине. Али макар ме сваког дана шибали корбачем, макар ме и убили, стално ћу мислити на то да истргнем Нелу и себе из руку тих лупежа. Ако их потера ухвати, утолико боље, али ћу ја ипак радити тако као да јој се уопште не надам.” — И кад се сетио шта му се десило, на помисао о овим издајничким и свирепим људима који га засипаху песницама и ритаху, пошто му отеше пушку, срце се у њему узбуркало, а јарост је расла. Осећао се не само побеђеним, него и пониженим. Али је пре свега осећао неправду учињену Нели — и то осећање, заједно с горчином која се спекла у њему после последњега неуспеха, претворило се у неумољиву мржњу према обојици Суданаца. Истина, више пута је слушао од оца да мржња заслепљује и да јој се предају само душе које нису способне за нешто боље; али он је овога пута није могао савладати у себи и није је умео сакрити.</p>

  <p>И то тако није умео да учини да је Идрис опазио то и почео се побојавати, јер му је било јасно да више не може рачунати да се дечак за њега заложи, ако би их потера ухватила. Идрис је био увек спреман на најдрскије подвиге, али као човек који није био без разума, сматрао је да све треба предвидети и у случају несреће оставити себи отворена нека вратанца спасења. Зато се после последњег случаја хтео некако да помири са Сташом и у тој намери поче с њим овакав разговор на првом одморишту:</p>

  <p>— За оно што си намеравао да учиниш — рече — морао сам те казнити, јер би те иначе они други убили, али сам забранио бедуинима да те бију сувише јако.</p>

  <p>А кад не доби одговора, овако настави нешто доцније:</p>

  <p>— Слушај, сам си рекао да бели људи одржавају задату реч, па ако ми се закунеш твојим богом и главом мале „бинт” да нећеш учинити ништа против нас, онда нећу наредити да те везују ноћу.</p>

  <p>Сташа ни на то не одговори ниједном речи и само је по сјају његових очију Идрис видео да говори узалуд.</p>

  <p>Па ипак, и поред наговарања Гебра и бедуина, није наредио да га вежу преко ноћи, а кад Гебр не престајаше наваљивати, одговори му срдито:</p>

  <p>— Уместо да идеш на спавање, ти ћеш данас чувати стражу. Решио сам да одсад увек неко од нас стражари док други спавају.</p>

  <p>И заиста, од тог дана заведене су сталне смене страже. То је много отежавало и спречавало све Сташине замисли, јер је на њега сваки стражар обраћао пажњу.</p>

  <p>Али су зато деци оставили већу слободу, тако да су се могла приближавати једно другом и разговарати без сметњи. И одмах на првом одморишту Сташа седе поред Неле, јер је хтео да јој што пре захвали за помоћ.</p>

  <p>Али мада је осећао према њој велику захвалност, није се умео изражавати узвишено нити нежно, те јој само поче трести обе руке.</p>

  <p>— Нела! — рече. — Ти си врло добра и ја ти захваљујем, а осим тога велим ти отворено да си поступила као да ти је бар тринаест година.</p>

  <p>У Сташиним устима такве су речи биле највећа похвала, те се срце мале девојчице распламте од радости и поноса. У томе часу јој се чинило да за њу нема ничег немогућног.</p>

  <p>— Само да ја потпуно одрастем, па ће они видети! — одговори погледајући ратоборно у Суданце.</p>

  <p>Али како још није знала шта је то било и зашто су сви Арабљани напали Сташу, то јој дечак исприча како је решио да украде пушку, да побије камиле и да примора све да се врате на реку.</p>

  <p>— Да сам у томе успео — говорио је — већ бисмо били слободни.</p>

  <p>— Али су се они пробудили? — упита девојчица, а срце јој је силно куцало.</p>

  <p>— Пробудили се. То је учинио Саба, који је долетео и почео тако лајати да би пробудио и мртвога.</p>

  <p>Тада се њена љутња окрете против Сабе.</p>

  <p>— Гадни Саба, гадни! Зато сад кад дојури, нећу му проговорити ни речи и казаћу му да је грозан.</p>

  <p>На то се Сташа ипак осмехну, иако му уопште није било до смеха, и запита:</p>

  <p>— Како ћеш моћи да не проговориш с њим ни речи, а истовремено да му кажеш како је грозан?</p>

  <p>Нелине обрве се подигоше увис и на лицу јој се показа забринутост, а онда одврати:</p>

  <p>— Познаће то по моме лицу.</p>

  <p>— Вероватно. Али он није крив, јер није могао знати шта се дешава. А не заборави ни то да нам је после дошао у помоћ.</p>

  <p>Те речи мало утишаше Нелин гнев, али ипак није хтела да одмах пружи кривцу опроштај.</p>

  <p>— Добро — рече — али ко је прави џентлмен, тај не може да лаје уместо поздрава.</p>

  <p>Сташа се поново осмехну:</p>

  <p>— Прави џентлмен не лаје ни кад се опрашта, сем ако није пас. А Саба је пас.</p>

  <p>Али за часак туга замагли очи дечаку — уздахну једанпут, други пут, онда устаде с камена на којем је седео и рече:</p>

  <p>— Најгоре је то што нисам могао да тебе ослободим.</p>

  <p>А Нела се подиже на прсте и обисну му се рукама око врата. Хтела је да га утеши, хтела је да му шапатом искаже захвалност изблиза, с носићем крај његовог лица, али како није умела да нађе одговарајуће речи, то га је само још јаче стисла око врата и пољубила у уво. Међутим, с истом буком као обично долете и Саба, који је стално закашњавао, не толико зато што није могао стићи камиле, колико зато што је уз пут ловио шакале или лајао на јастребове који су стајали на ивици стења. Кад га видеше, деца заборавише све, и поред свога тешкога стања почеше га као обично миловати и играти се с њим, док их не прекидоше Арабљани. Хамис даде псу да једе и пије, а онда сви поседаше на камиле и кретоше на југ у највећем трку.</p>

</body>

</html>