<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXXVI</h1>

  <p>Сташа је учио Калија да пуца из ремингтонке и ово је учење ишло лакше од учења катихизиса. После десетодневног гађања у циљ и у крокодиле који су спавали на песку крај реке, млади црнац је убио велику антилопу пуфу, онда неколико аријела, а најзад дивљег вепра ндира. Али се овај сусрет замало није завршио случајем какав се десио Линдеу, јер је ндири, којем се Кали после пуцања неопрезно приближио, скочио и полетео на њега уздигнутог репа увис. Кали је бацио пушку и склонио се на дрво, па је седео тамо све док није виком дозвао Сташу, али је овај вепра нашао већ мртвога. Сташа још није допуштао дечаку да лови биволе, лавове и носороге. Слонове који су долазили с вечери на водопој ни сам није гађао, јер је обећао Нели да неће никада ниједнога убити. Али кад би јутром или у поподневним часовима сагледао одозго кроз доглед како у џунгли пасе стадо зебри, бубала, аријела или јараца-скакача, водио је са собом и Калија. За време тих излета често се распитивао о народима Ва-хима и Самбуру, на које су на сваки начин морали наићи чим су хтели да иду на исток према обали океана.</p>

  <p>— Знаш ли ти, Кали — запита једанпут — да бисмо за двадесет дана, а на коњима чак и брже, могли стићи до твоје земље?</p>

  <p>— Кали не зна где живети Ва-хима — одговори млади црнац климајући тужно главом.</p>

  <p>— Али ја знам; они живе на оној страни с које се јутром сунце рађа, крај неке велике воде.</p>

  <p>— Да, да! — узвикну дечак зачуђено и радосно. — Баса-Нарок!</p>

  <p>— То на нашем језику значи велика и црна вода. Велики господар све знати.</p>

  <p>— Не, јер не знам како би нас примили Ва-хима када бисмо к њима дошли.</p>

  <p>— Кали им наредити падати на лице пред великим господарем и пред добром Мзиму.</p>

  <p>— А да ли би те послушали?</p>

  <p>— Калијев отац носити леопардову кожу, а и Кали исто тако.</p>

  <p>Сташа разумеде да то значи да је Калијев отац краљ, а он најстарији његов син и будући владалац Ва-хима. Па запита даље:</p>

  <p>— Говорио си ми да су били код вас бели путници и да их старији људи памте?</p>

  <p>— Да и Кали је чуо да су имали на главама много белога платна.</p>

  <p>„Ах!” помисли Сташа, „па то нису били Европљани него Арабљани, које су црнци због њихове отвореније коже и белог одела сматрали за беле људе.”</p>

  <p>Како ипак њих Кали није памтио и није могао о њима дати никаквих тачнијих објашњења, то му Сташа постави друго питање:</p>

  <p>— Да ли Ва-хима нису убили којега од тих у бело обучених људи?</p>

  <p>— Не. Ни Ва-хима ни Самбуру не могу то учинити.</p>

  <p>— Зашто?</p>

  <p>— Јер су они говорили да кад би њихову крв земља упила, престала би падати киша.</p>

  <p>„Мило ми је што то верују”, помисли поново Сташа.</p>

  <p>Онда још запита:</p>

  <p>— Да ли би Ва-хима пошли чак до мора с нама кад бих им обећао много тканина, ђердана и пушака?</p>

  <p>— Кали поћи, и Ва-хима, али велики господар прво победити Самбуру, који живе с друге стране воде.</p>

  <p>— А ко живи иза Самбуру?</p>

  <p>— Иза Самбуру нема планина и тамо је џунгла, а у њој лавови.</p>

  <p>На томе се заврши разговор. Сташа је сад све чешће мислио о великоме путовању на исток, сећајући се онога што је говорио Линде да тамо могу наићи на Арабљане с обала који тргују слоновом кости, а можда и на мисионарске експедиције. Знао је да је такво путовање за Нелу низ страшних напора и нових опасности, али је схватио да не могу целога живота остати на Линдеовој планини и да убрзо треба да крену на пут. Најзгодније време за то било је после кишнога доба, кад вода покрива заразна блата, а сама се свуда налази. На високоме врху још нису осећали жеге; ноћи су биле тако хладне да се требало добро покривати. Али доле у џунгли било је већ знатно топлије и јасно је било да ће убрзо наићи страшне жеге. Киша је сад већ ретко орошавала земљу и вода је у реци бивала свакога дана све нижа. Сташа је претпостављао да се она можда преко лета претвара у један онакав кхор каквих је много видео у Либијској пустињи и да само средином њенога корита тече узана трака воде.</p>

  <p>Ипак је одлагао полазак из дана у дан. На Линдеовој планини свима је било тако добро, како људима, тако и животињама! Нела се ту ослободила не само грознице него и малокрвности, а Сташу никад није ни глава заболела; на Калију и Меи кожа се почела сјати као тамни атлас, Насибу је изгледао као диња што иде на танким ногама, а и Кинг се ухранио исто као и коњи и магарац. Сташа је добро знао да другог таквог „острва”, усред мора џунгле, неће више наћи до краја путовања.</p>

  <p>И са страхом је гледао у будућност, мада су сад имали у Кингу огромну помоћ, а у случају потребе и одбрану.</p>

  <p>И тако прође још недеља дана пре но што се почеше спремати за пут. У часовима кад нису били заузети паковањем ствари, они су ипак стално пуштали змајеве и јављали да иду на исток ка некаквом језеру и океану, а пуштали су их и даље зато што је почео да дува јак западни ветар, понекад налик на ураган, који их је дохватао и носио чак ка планинама и преко планина. Да би Нелу заштитио од жеге, Сташа је направио од остатака шатора паланкин, у којем је девојчица имала да буде на слону. После неколико проба Кинг се навикао на тај мали терет, као и на јаке палмове конопце којима су причврстили паланкин на његовим леђима. Тај терет је уосталом био као перце према другима којима су намеравали да га натоваре, а које су делили и везивали Кали и Меа.</p>

  <p>Мали Насибу добио је наређење да суши банане, да их дроби између два пљосната камена и тако да прави брашно. Кад је имао да кида тешке везанице плодова, помагао му је и Кинг, при чему су обојица тако много јели да ускоро у близини кућа уопште није било више банана и морали су ићи на другу плантажу, која је била на супротном крају висоравни. Саба није имао никаква посла, па им је најчешће правио друштво на тим излетима.</p>

  <p>Али Насибу замало што није своју марљивост платио животом или бар ропством изузетним у своме роду. Јер се деси, кад је једном скупљао банане над ивицом стрме литице, да наједном угледа у стеновитој пукотини ужасно лице, покривено црном чекињом, како му намигује очима и кези беле зубе као да се осмехује. Дечак се у првом тренутку скамени од страха, а онда поче бежати што је игда могао. Али пре но што претрча десетак корака, космата рука обави га око паса, подиже увис и чудовиште, црно као ноћ, поче с њим бежати ка провалији.</p>

  <p>Срећом је огромни мајмун, уграбивши дечака, могао бежати само на две ноге и зато га Саба, који је био близу, лако стиже и зари зубе у његова леђа. Настала је страховита борба у којој би пас свакако подлегао и поред свог крупног раста и снаге, јер горила<a id="n10" href="../Text/notes.html#e10"><sup>10</sup></a> савлада чак и лава. Али мајмуни уопште немају обичај да пуштају плен, па макар се тицало њихове слободе и живота. Горила дохваћен с леђа није могао да лако зграби Сабу, али ипак, дохвативши га за врат левом руком, већ га подиже увис, кад наједном затутњи земља под тешким корацима — и стиже Кинг.</p>

  <p>Био је довољан један лак ударац сурлом да страшни „шумски ђаво”, како црнци називају гориле, падне смрвљене лобање и врата. Ипак, ради веће безбедности или из урођене жестине, он га још прикова својим зубом за земљу, а и после није престајао да му се свети док од кућа не дотрча с пушком Сташа, узнемирен риком и урлањем, и не нареди му да престане.</p>

  <p>Горила је лежао сад у локви крви, коју је Саба локао и која се црвенела на Кинговим зубима, огроман, изврнутих беоњача и искежених зуба, још страшан, иако је био мртав. Слон је тријумфално трубио, а Насибу, пепељав од ужаса, причао је Сташи шта се десило. Овај се за тренутак премишљао да ли да доведе Нелу и да јој покаже страшнога мајмуна, али одбаци ту намеру јер га наједном обузе страх.</p>

  <p>Та Нела је често сама ходала по „острву” — па је и њу могло такво нешто снаћи!</p>

  <p>По томе се видело да Линдеова планина није тако сигурно склониште како је из почетка изгледало.</p>

  <p>Сташа се врати у кућу и исприча Нели догађај, а она је слушала радознало и уплашено отварајући широко очи и понављајући с времена на време:</p>

  <p>— Видиш, шта ли би се десило без Кинга?</p>

  <p>— Заиста, с таквом дадиљом не мора се човек бојати за дете, па зато, док не одемо, не излази ни корака без њега.</p>

  <p>— А када ћемо ићи?</p>

  <p>— Храна је спремљена, пакети су раздељени, треба их само натоварити на животиње и можемо кренути већ сутра.</p>

  <p>— Татицама!</p>

  <p>— Ако бог да! — одговори озбиљно Сташа.</p>

</body>

</html>