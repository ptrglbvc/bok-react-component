<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>V</h1>

  <p>Идућих дана није било никаквих излета. Али зато на Бадње вече, кад се на небу показа прва звезда, у шатору господина Раулисона стотинама свећица засветле јелка одређена за Нелу. Додуше, јелу је замењивала туја, одсечена у једном од вртова у Ел-Медину, али је ипак Нела нашла међу њеним гранчицама мноштво слаткиша и прекрасну лутку коју је отац за њу донео из Каира, а Сташа своју жељену енглеску пушку. Од оца је уз то добио метке, различит ловачки прибор и јахаће седло. Нела је била ван себе од среће, а Сташа, иако је сматрао да онај ко има праву пушку мора имати и одговарајућу озбиљност, ипак није могао издржати и — изабравши тренутак кад крај шатора није било никога — обиђе око њега на рукама. Том вештином, много примењиваном у школи у Порт-Саиду, владао је савршено и више пута је њоме забављао Нелу, која му је због тога искрено завидела.</p>

  <p>Бадњи дан и први дан Божића протекоше деци делом у молитвама, а делом у разгледању дарова које су добили и у обучавању Сабе. Нови пријатељ је показао да схвата брзо изнад сваког очекивања. Одмах првог дана научио је да даје шапу, доноси марамице које ипак није давао без опирања — и разумео је да умивање Нелиног лица језиком не приличи псу-џентлмену. Држећи прсте на носићу, Нела му ју давала разноврсне поуке, а он, повлађујући махањем репа, хтео је на тај начин да покаже да слуша с пажњом и да прима к срцу. За време шетњи по песковитом градском тргу Сабина слава у Мединету расла је сваким часом и чак је, као и свака слава, почињала добијати и непријатну страну, јер је привлачила читаве гомиле арапске деце. Из почетка су се она заустављала далеко, али касније, охрабрена благошћу „чудовишта”, прилазила су све ближе, а најзад су тако опседала шаторе да се нико није могао слободно кретати. Поврх тога, како свако Арапче од јутра до вечера сише шећерну трску, за децом су се протезале читаве легије мува, које су, поред тога што су досадне, уједно и опасне, јер разносе заразу египатскога запаљења очију. Зато су слуге покушавале да растерају децу, али их је Нела бранила, и још више, најмлађима је разделила „хелоу”, то јест слаткише, чиме је стицала њихову велику љубав, али су њихове гомиле постајале веће.</p>

  <p>После три дана почеше заједнички излети, делом железницама уског колосека, које су у великом броју изградили Енглези у Мединетел-Фајуму, делом на магарцима, а понекад и на камилама. Показало се да је Идрис, хвалећи те животиње, заиста много претеривао, јер не само пасуљ, него се ни људи нису могли лако одржати у седлима, али је било и истине. Камиле су заиста биле „хегин”, то јест јахаће, а како су добро храњене дуром (тамошњим или сиријским кукурузом), имале су дебеле грбаче и биле су тако орне за трчање да их је требало задржавати. Суданци, Идрис и Гебр, и поред дивљег сјаја својих очију, придобише поверење и наклоност друштва, јер су били веома услужни и много се бринули за Нелу. Гебр је увек имао суров и мало зверски израз лица, али Идрис, који је брзо увидео да је та мала особа зеница у оку целога тог друштва, у свакој прилици је изјављивао да му је до ње стало више него до рођене душе. Истина, господин Раулисон се домишљао да Идрис преко Неле хоће да га погоди по џепу, али мислећи, опет, да нема на свету човека који не би морао заволети његову јединицу, био му је за то ипак захвалан и није жалио бакшиша.</p>

  <p>За пет дана друштво је обишло рушевине стародревнога Крокодилополиса, које су биле недалеко од града, где су некад Египћани славили бога званог Себак, који је имао људско тело а главу крокодила. Други излет је био до пирамиде Ханара и до остатака Лавиринта, а најдужи, и то цео на камилама, био је до језера Кароун. Његова северна обала је права пустиња, на којој осим рушевина старих египатских градова нема никаквог трага живота. А на југу пружа се диван плодан крај, на самој пак обали, зараслој у врес и трску, роје се гемови, фламинзи, чапље и дивље гуске и патке. Тек је ту Сташа имао прилике да покаже какав је стрелац. Како с обичном пушком, тако и са правом енглеском, гађао је сјајно, да се после сваког метка чуло како Идрис и арапски веслачи с дивљењем цмокћу, а како би која птица падала у воду, они би то пратили узвицима: „Бисмилах и машалах!”</p>

  <p>Арабљани су уверавали да на другој, пустињској страни има много вукова и хијена и кад би се ставила на спруд заклана овца, сигурно би се имало шта ловити. Због тога господин Тарковски и Сташа проведоше две ноћи у пустињи крај рушевина Дине. Али прву овцу украдоше бедуини чим ловци одоше, а друга примами само једног шепавог шакала, којега Сташа обори. Даљи лов су морали одложити, јер је за оба инжењера било дошло време да иду на преглед водених радова, који су вршени крај Бар-Јусефа, у близини Ел-Лахума, југоисточно од Мединета.</p>

  <p>Господин Раулисон је само чекао да стигне госпођа Оливије. На несрећу, уместо ње дође писмо од лекара у којем је јавио да се стари црвени ветар на лицу поврати после уједа и да болесница за дуже време неће моћи да крене из Порт-Саида. Стање је заиста задавало бриге. Водити са собом децу, стару Дину, шаторе и сву послугу било је немогуће већ и зато што су инжењери морали да буду данас овде, сутра онде, а могли су добити наређење да иду чак до великог Ибрахимовог канала. Због тога, после кратког саветовања, господин Раулисон реши да Нелу остави на чување старој Дини и Сташи, као и италијанском конзуларном агенту и Градском мудиру (гувернеру), с којим се одраније познавао. А обећао је Нели, којој је било жао да се растане с оцем, да ће из свих ближих места заједно с господином Тарковским свраћати у Мединет, или ће децу позивати себи, ако би се нашло нешто што би вредело да и она виде.</p>

  <p>— Водим са собом Хамиса — говорио је — па ћемо га, кад устреба, послати по вас. Нека Дина увек буде с Нелом, ади како Нела ради с њом све што јој се свиђа, то ти, Сташа, пази на обе.</p>

  <p>— Можете бити сигурни — одговори Сташа — да ћу Нелу чувати као рођену сестру. Она има Сабу, а ја енглеску пушку, па нека ко покуша да јој учини што нажао...</p>

  <p>— Не плашим се тога — рече господин Раулисон. — Саба и пушка свакако вам неће бити потребни. Ти буди тако добар па је само чувај да се не премара и пази да не назебе. Молио сам конзула да одмах позове лекара из Каира ако би се разболела. Хамиса ћемо овамо слати по вести што чешће можемо. А мудир ће вас посетити. Осим тога, надам се да никад нећемо бити дуго одсутни.</p>

  <p>Ни господин Тарковски није штедео савета Сташи. Говорио му је да Нели није потребна његова одбрана, јер ни у Мединету, нити у читавој покрајини Ел-Фајум, нема ни дивљих људи ни дивљих звери. Мислити на такве ствари било би смешно и недостојно дечака који ће ускоро напунити четрнаесту годину. Треба, дакле, само да буде пажљив и обазрив и да не предузима никакве излете на своју руку, а још мање с Нелом, нарочито не на камилама, јер је путовање на њима ипак увек заморно.</p>

  <p>Али кад је Нела то чула, направи тако тужно лице да ју је господин Тарковски морао умиривати.</p>

  <p>— Наравно — рече, милујући је по коси — јахаћете на камилама, али крај нас или у сусрет нама кад будемо послали Хамиса по вас.</p>

  <p>— А сами не смемо да правимо никакве излете ни мале, малецне? — питала је девојчица.</p>

  <p>И почела је показивати на прстићу на какве мале излете мисли. Очеви су најзад пристали, под условом да их праве на магарцима а не на камилама — и не у рушевине, где се лако може пропасти у какву рупчагу, него путевима у оближња поља и баште ван града. Требало је да децу стално прати драгоман с осталим слугама Куковим.</p>

  <p>После тога оба старија господина отпутоваше, али одоше у оближњи Хамарет-ел-Макту, тако да се већ после десет часова вратише да преноће у Мединету. То се тако дешавало неколико дана узастопце, док не обиђоше најближе радове. Затим, кад почеше да раде у даљим, али још не сувише удаљеним крајевима, долазио је ноћу Хамис и раним јутром је одводио Сташу и Нелу у она места у којима су им очеви хтели показати нешто занимљиво. Деца су проводила већи део дана с очевима, а пред залазак сунца враћала су се у Мединет, у шаторе. Али је било дана кад Хамис није долазио, и тада је Нела чежњиво изгледала гласника, поред тога што су јој правили друштво Сташа и Саба, код којега је откривала све нове и нове врлине. Тако је протекло време све до Света три јерарха, када се оба инжењера вратише у Мединет.</p>

  <p>Али после два дана отпутоваше поново и наговестише да овога пута одлазе на дуже време и да ће вероватно стићи чак до Бени-Суефа, а одатле до Ел-Фахена, где почиње истоимени канал што води далеко на југ дуж Нила.</p>

  <p>Деца се веома зачудише кад се трећега дана, око једанаест ујутру, Хамис појави у Мединету. Први га је срео Сташа, који је био пошао на пашњак да посматра камиле. Хамис је разговарао с Идрисом и Сташи је рекао само толико да је дошао по њега и Нелу и да ће одмах доћи у шаторе и саопштити им куда треба да крену по наређењу старије господе. Дечак је одмах полетео с добром вешћу Нели, коју затече пред шатором. Забављала се са Сабом.</p>

  <p>Слушај! Дошао је Хамис! — викну још издалека.</p>

  <p>А Нела одмах поче поскакивати држећи обе ножице заједно, онако како чине девојчице кад скачу преко конопца.</p>

  <p>— Путоваћемо, путоваћемо!</p>

  <p>— Да, путоваћемо, и то далеко.</p>

  <p>— А куда? — запита разгрћући ручицама косу која јој је била пала на очи.</p>

  <p>— Не знам. Хамис је рекао да ће за часак доћи овамо и казати.</p>

  <p>— А откуд ти знаш да ће бити далеко?</p>

  <p>— Јер сам чуо кад је Идрис говорио да ће он и Гебр одмах кренути с камилама. То значи да ћемо путовати железницом и да ћемо наћи камиле тамо где буду наше тате, а одатле ћемо ићи на неке излете.</p>

  <p>Од непрестаног скакања Нели је коса поново покрила не само очи него и цело лице, а њене ноге тако су се одбијале од земље као да су биле од каучука.</p>

  <p>После четврт часа дође Хамис и поклони се Сташи и Нели.</p>

  <p>— Кханаге (господарчићу) — рече Сташи — за три часа путујемо првим возом.</p>

  <p>— Куда?</p>

  <p>— У Ел-Гаракел-Султанију, а одатле, заједно са старијом господом, на камилама, у Вади-Рајан.</p>

  <p>Сташи заигра срце од радости, али га истовремено зачудише Хамисове речи. Знао је да је Вади-Рајан велики обруч пешчаних брежуљака који се уздижу у Либијској пустињи јужно и југозападно од Мединета. Међутим, господин Тарковски и господин Раулисон, кад су одлазили, наговестили су да крећу потпуно у супротном правцу, према Нилу.</p>

  <p>— Шта се то десило? — запита Сташа. — Онда мој отац и господин Раулисон нису у Бени-Суефу него у Ел-Гараку.</p>

  <p>— Тако се десило — одврати Хамис.</p>

  <p>— Али они су нам рекли да им пишемо у Ел-Фахен.</p>

  <p>— У овом писму старији ефендија пише зашто су у Ел-Гараку.</p>

  <p>Један часак је тражио писмо код себе, а онда узвикну:</p>

  <p>— Ох, Наби (пророче)! Оставио сам писмо у торби код камилара. Трчим одмах док Идрис и Гебр нису отишли.</p>

  <p>И отрча камиларима, а деца су се за то време заједно с Дином спремала за пут. Пошто је требало да то буде дужи излет, Дина је спаковала за Нелу неколико хаљиница, мало рубља и топлију одећу. И Сташа је мислио о себи, а нарочито није заборавио енглеску пушку и метке јер се надао да ће на спрудовима Вади-Рајана наићи на вукове и хијене.</p>

  <p>Хамис се вратио тек после једног часа тако ознојен и задихан, да подуже није имао даха.</p>

  <p>— Нисам нашао камиларе — говорио је — и јурио сам за њима, али узалуд. Али то ништа не мари, јер ћемо и писмо и саму старију господу наћи у Ел-Гараку. Хоће ли и Дина ићи с нама?</p>

  <p>— А зашто не?</p>

  <p>— Можда би боље било да остане. Старија господа нису о њој уопште говорила.</p>

  <p>— Али су при одласку наговестили да Дина увек мора пратити госпођицу, па треба да пође и сад.</p>

  <p>Хамис се поклони, ставивши руку на срце, и рече:</p>

  <p>— Похитајмо, господару, јер ће иначе катр (воз) отићи.</p>

  <p>Ствари су биле готове, те се на време нађоше на станици. Мединет није удаљен од Гарака више од тридесет километара, али споредна железница која веже та места иде лагано и зауставља се сувише често. Да је Сташа био сам, он би несумњиво више волео да путује на камили, него железницом, јер је израчунао да ће Идрис и Гебр бити у Гараку пре њих пошто су кренули два часа пре воза. Али би за Нелу тај пут био сувише дуг, па мали старалац, који је примио к срцу савете оба оца, није хтео да излаже девојчицу замору. Уосталом, време им је прошло врло брзо, тако да и не опазише кад су се нашли у Гараку.</p>

  <p>Мала станица, с које обично Енглези праве излете у Вади-Рајан, била је потпуно пуста. Видеше само неколико забуљених жена с корпама мандарина, два непозната камилара-бедуина и Идриса и Гебра са седам камила, од којих је једна била много натоварена. Међутим, од господина Тарковског и господина Раулисона није било ни трага.</p>

  <p>Али Идрис овако објасни њихову одсутност:</p>

  <p>— Старија господа су отишла у пустињу да разапну шаторе које су довезли из Етсаха и наредили нам да идемо за њима.</p>

  <p>— А како ћемо их наћи међу брдима? — запита Сташа.</p>

  <p>— Послали су водиче који ће нас одвести.</p>

  <p>Кад то рече, он показа на бедуине. Старији од њих поклони се, протрља прстом једино око које је имао и рече:</p>

  <p>— Наше камиле нису тако дебеле као ваше, али нису спорије од њих. За један час бићемо тамо.</p>

  <p>Сташа се радовао што ће провести ноћ у пустињи, али се Нела мало разочарала јер је веровала да ће наћи оца у Гараку.</p>

  <p>За то време шеф станице, сањиви Египћанин са црвеним фесом и тамним наочарима, приближи се и, немајући никаква другог посла, поче посматрати мале Европљане.</p>

  <p>— То су деца оних „Инглеза” што су јутрос с пушкама отишли у пустињу — рече Идрис постављајући Нелу на седло.</p>

  <p>Сташа даде пушку Хамису и седе крај Неле, јер је седло било пространо и имало је облик носиљке, само без крова. Дина се сместила иза Хамиса, други узеше посебне камиле и кретоше.</p>

  <p>Да је шеф станице гледао мало дуже за њима, можда би се зачудио што су они Енглези које је споменуо Идрис отишли право на југ према рушевинама, а ови су одмах кренули ка Талеи, на супротну страну. Али се шеф још пре тога вратио кући јер тога дана ниједан воз није имао да дође у Гарак.</p>

  <p>Било је пет часова после подне. Време прекрасно. Сунце је већ било прешло на другу страну Нила и спустило се над пустињу, тонући у златном и пурпурном сјају који је пламтео на западној страни неба. Ваздух је био тако пресићен ружичастим сјајем да се морало жмурити од сувишног блеска. Поља добише љубичасти одсјај, а удаљени брежуљци, оцртавајући се оштро на небеском руменилу, били су као чисти аметист. Свет је губио црте стварности и изгледао је као играње надземаљских светлости.</p>

  <p>Док су ишли кроз зелени и обрађени крај, водич-бедуин водио је караван умереним кораком, али онога часа кад под ногама камила зашкрипа оштри песак, све се одједном промени.</p>

  <p>— Јала! Јала! — заурлаше наједном дивљи гласови и истовремено зачу се фијук бичева, камиле пређоше из каса у трк и појурише као ветар, бацајући ногама пустињски песак и шљунак.</p>

  <p>— Јала! Јала!...</p>

  <p>Камиљи кас више тресе, а трк којим те животиње ретко јуре више љуља, те је деци из почетка та луда јурњава била занимљива. Али је познато, макар и с љуљашке, да сувише брзо љуљање изазива вртоглавицу. И после неког времена, кад јурење није престајало, малој Нели се почело вртети у глави и смркавати пред очима.</p>

  <p>— Сташа, зашто ми тако летимо? — узвикну она обраћајући се другу.</p>

  <p>— Мислим да су пустили камиле да се сувише залете, па сад не могу да их задрже — одговори Сташа.</p>

  <p>Кад опази да је лице у девојчице мало побледело, поче викати бедуинима што су јурили на челу да успоре.</p>

  <p>Али на његово викање само се поново разлегоше узвици: „Јала!” — и животиње потрчаше још брже.</p>

  <p>Дечак је у првом тренутку мислио да га бедуини нису чули, али кад на поновни позив није било никаква одговора и кад Гебр, који је јахао за њима, не престајаше да шиба камилу на којој је био он с Нелом, помисли да се то нису камиле залетеле него да људи тако хитају из разлога који њему није био познат.</p>

  <p>Паде му на памет да су можда пошли рђавим путем, па сад хоће да надокнаде изгубљено време те јуре, јер се боје да их старија господа не изгрде што су сувише касно дошли. Али се убрзо увери да то не може бити јер би се господин Раулисон више наљутио кад би сувише уморили Нелу. Шта онда то значи? Зашто не слушају његово наређење? У дечакову срцу поче се скупљати гнев и страх за Нелу.</p>

  <p>— Стој! — викну из све снаге, окренувши се Гебру.</p>

  <p>— Оускоут (ћути!) — заурла као одговор Суданац.</p>

  <p>И јурили су даље.</p>

  <p>Ноћ се спуштала у Египту око шест часова, па је вечерња румен брзо угасла, а после неког времена на небо се изваља велики месец, црвен од одблеска румени, и осветли пустињу благом светлошћу.</p>

  <p>У тишини се чуло само задихано дахтање камила и глухо, брзо ударање њихових ногу о песак, а каткад и фијук бича. Нела је била већ тако уморна да ју је Сташа морао придржавати на седлу. Сваког часа је запиткивала хоће ли брзо стићи и очевидно ју је једино крепила нада да ће брзо видети оца. Али узалуд су се обоје освртали уоколо. Прошао је један час, затим други — нигде се нису видели ни шатори ни ватре.</p>

  <p>Тада се Сташи коса диже на глави, јер му би јасно да су уграбљени.</p>

</body>

</html>