<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XIII</h1>

  <p>Преко дана су се склањали у скривена и тешко приступачна места међу стењем и раселинама, а ноћу су јурили без предаха, док не прођоше први слап. И најзад, кад бедуини по положају и облику кхорова познадоше да је Асуан већ остао за њима, велики терет спаде Идрису с груди. Како су већ осећали оскудицу воде, то су се приближили реци на пола дана пута. Ту Идрис идуће ноћи, пошто сакри караван, посла бедуине са свим камилама на Нил да их добро напоје, и то на дуже време. Плодни појас дуж, реке Нила био је иза Асуана већ ужи. На неким местима пустиња је допирала до реке. Села су била на већој удаљености једна од других. После тога се бедуини вратише са знатном резервом воде, срећни што их нико није видео. Требало је само мислити о храни, јер су животиње, храњене штедљиво, веома смршале за последњу недељу. Вратови им се издужили, грбе спале, а ноге постале слабе. Дуре и хране за људе могло је бити једва за два дана. Али је Идрис мислио да ће се за два дана моћи, ако не дању оно ноћу, приближити обалским испашама, а можда би се могло купити у неком сеоцету и двопека и урми.</p>

  <p>Саби уопште нису давали ни јела ни пића и само су деца сакривала за њега отпатке од јела, али он се некако сналазио и на одморишта је често долетао окрвављене њушке и с траговима уједа на врату и грудима. Да ли су плен тих борби били шакали или хијене или можда пустињске лисице и газеле, то нико није знао, главно је да се на њему није познавала велика глад. Покаткад су његове црне усне бивале влажне, као да је нешто пио. Бедуини су се домишљали да је морао ископавати дубоке јаме на дну кланаца и на тај начин копајући долазити до воде, коју је њушкањем осећао под земљом. Тако копају чешће залутали путници на дну увала, па ако често и не нађу воду, готово увек долазе до влажнога песка и сишући га заваравају на тај начин мучну жеђ.</p>

  <p>И Саба се знатно променио. Груди и врат били су му и даље снажни, али су му бокови упали, те је због тога изгледао још виши. У његовим очима са црвеним беоњачама било је сад нечег дивљег и страшног. Нели и Сташи био је одан као и раније и допуштао да чине с њим шта хоће, Хамису је још понекад махао репом, али је на бедуине и Суданце режао или шкљоцао својим страшним зубима, који су ударали тада једни о друге као челични клинови. Идрис и Гебр почеше га се просто бојати и поред услуге коју им је учинио тако су га омрзли, па би га сигурно убили из оне заплењене пушке да нису желели да одведу Смајину ту ретку животињу и да нису били већ прошли Асуан.</p>

  <p>Прошли су Асуан! Сташа је стално мислио о томе, а у душу му се поче лагано увлачити сумња да ли ће их потера стићи. Он је, истина, знао да је не само прави Египат, који се завршава иза Вади-Халфе, то јест иза другог слапа, него и цела Нубија све досад у рукама египатске владе, али је знао да ће иза Асуана, а нарочито иза Вади-Халфе потера били тежа, а наређења владина немарно извршавана. Само се још надао да су његов отац и господин Раулисон, пошто су припремили потеру из Фајума, отишли лађом у Вади-Халфу и добивши тамо од владе војнике на камилама, стараће се да пресеку каравану пут с југа. Дечак је закључио да би он на њиховом месту баш тако учинио и зато је сматрао да је његова претпоставка врло вероватна.</p>

  <p>Али ипак није престао да мисли како би се спасао на своју руку. Суданци су хтели да имају барут за заплењену пушку и зато су хтели да отворе неколико метака за енглеску пушку, те им је он рекао да то само он може учинити, јер ако се неко од њих неумешно лати тога, метак ће се распрснути у његовим прстима и покидаће му руке. Идрис се уопште бојао непознатих ствари и енглеских проналазака, те најзад одлучи да тај посао повери дечаку. Сташа се радо лати тога посла, најпре зато што се надао да ће јак енглески барут при првом пуцњу разнети стару арапску пушку, а уз то ће моћи сакрити мало метака. И доиста то му пође за руком лакше него што је мислио, јер Арабљани почеше одмах разговарати међу собом и убрзо се више заузеше разговором него надзором. Та њихова брбљивост и урођена немарност најзад су и омогућили Сташи да сакрије у недра седам метака. Сада се само ваљало дочепати пушке.</p>

  <p>Дечак је сматрао да то неће бити сувише тешко учинити иза Вади-Халфе, то јест иза другог слапа, јер је предвиђао да ће се обазривост Арабљана све више смањивати што буду ближе циљу. На мисао да ће морати поубијати Суданце и бедуине, па чак и Хамиса, увек би уздрхтао, али после убиства које су бедуини учинили, он није имао више никаквих обзира. Говорио је себи да је ту посреди одбрана, слобода и живот Нелин и да према томе не мора водити рачуна о животу противника, особито ако се не предају и ако дође до борбе.</p>

  <p>Али је требало добити пушку. Сташа је смислио да је добије у руке преваром и, ако му се укаже прилика, да ствар сврши што пре и да не чека до Вади-Халфе.</p>

  <p>И доиста није чекао.</p>

  <p>Прошла су већ два дана откако су прошли Асуан — и Идрис је најзад морао у освит трећега дана послати бедуине по храну, које је сасвим нестало. Пошто се смањио број противника, Сташа рече у себи: „Сад или никад” — и одмах се обрати Суданцу оваквим питањем:</p>

  <p>— Идрисе, знаш ли да је земља која почиње недалеко од Вади-Халфе већ Нубија?</p>

  <p>— Знам. Било ми је петнаест година, а Гебру осам кад нас је отац одвезао из Судана у Фајум и сећам се да смо онда прешли на камилама целу Нубију. Али ова земља још припада Турцима (Египћанима).</p>

  <p>— Да, Махди је тек под Картумом — и видиш како је лудо говорио Хамис кад вам је причао да војска дервиша већ допире до Асуана. Али хоћу нешто друго да те питам. Читао сам у књигама да у Нубији има много дивљих звери и пуно разбојника, који никоме не служе и нападају подједнако Египћане и Махдијеве вернике. Па чиме ћете се бранити ако вас нападну дивље звери или разбојници?</p>

  <p>Сташа је намерно претеривао говорећи о дивљим зверима, али су се разбојништва у Нубији од почетка рата дешавала доста често, нарочито у јужном делу земље који се граничио са Суданом.</p>

  <p>Идрис за тренутак размисли о питању које му је постављено тако изненада, јер дотада није мислио о тој новој опасности — па одговори:</p>

  <p>— Имамо ножеве и пушку.</p>

  <p>— Та пушка не вреди ништа.</p>

  <p>— Знам. Твоја је боља, али ми не умемо из ње да пуцамо, а теби је не дамо у руке.</p>

  <p>— Чак ни празну?</p>

  <p>— Ни празну, јер може бити зачарана.</p>

  <p>Сташа слеже раменима.</p>

  <p>— Идрисе, да то говори Гебр, не бих се чудио, али сам за тебе мислио да имаш више памети. Из празне пушке не може опалити ни сам ваш Махди.</p>

  <p>— Не говори! — прекиде га строго Идрис. — Махди може да пуца и из прста.</p>

  <p>— Онда пуцај тако и ти.</p>

  <p>Суданац се оштро загледа дечаку у очи.</p>

  <p>— Зашто хоћеш да ти дам пушку?</p>

  <p>— Хоћу да те научим да пуцаш из ње.</p>

  <p>— А зашто ти је до тога стало?</p>

  <p>— Веома ми је стало, јер ако нас нападну разбојници, могу нас све побити! Али ако се ти бојиш и пушке и мене, онда ми је свеједно.</p>

  <p>Идрис ућута. Одиста се бојао, само није смео то да призна. Али му је било веома стало да се упозна с енглеским оружјем, јер кад би га имао и кад би га умео употребљавати, његов углед би порастао у табору махдијеваца — а да се и не говори о томе што би му у случају каквога напада лакше било да се одбрани.</p>

  <p>После кратког размишљања, он рече:</p>

  <p>— Добро. Нека Хамис донесе пушку, а ти је извади.</p>

  <p>Хамис равнодушно изврши заповест, којој се Гебр није могао противити јер је био подаље, заузет око камила. Мало дрхтавим рукама Сташа извади кундак, онда цеви — и даде их Идрису.</p>

  <p>— Видиш да су празне — рече.</p>

  <p>Идрис узе цеви и погледа кроз њих увис.</p>

  <p>— Тако је, нема у њима ништа.</p>

  <p>— Сад пази — говорио је Сташа — овако се пушка склапа — и говорећи то, склопи цеви с кундаком — а овако се отвара. Видиш ли? Сад је поново расклапам, а сад је склопи ти...</p>

  <p>Суданац, који је веома пажљиво посматрао Сташине покрете, опроба. Није му одмах ишло лако, али како се Арабљани одликују уопште великом умешношћу, пушка је за тренутак била склопљена.</p>

  <p>— Отвори! — командова Сташа.</p>

  <p>Идрис лако отвори пушку.</p>

  <p>— Затвори!</p>

  <p>То учини још лакше.</p>

  <p>— Сад ми дај две празне чахуре. Научићу те како се стављају меци.</p>

  <p>Арабљани су сачували испражњене чахуре, јер су им вределе због самог месинга, те Идрис даде две Сташи — и учење се поново настави.</p>

  <p>Суданац се у првом часу мало престраши праска каписле у чахури, али се на крају увери да из празних цеви и из празних чахура не може нико пуцати. Његово поверење у Сташу вратило се при томе и зато што му је дечак сваког часа давао оружје у руку.</p>

  <p>— Да — рече Сташа — већ умеш да склапаш пушку, умеш да је отвараш, затвараш, да је држиш на образу и да повлачиш окидач. Али треба се још научити нишањењу. То је најтеже. Узми празну мешину за воду и стави је на сто корака... ено на оно камење, а онда се врати овамо к мени — да ти покажем како се нишани.</p>

  <p>Идрис узе мешину и без колебања пође да је стави на показано камење. Али пре но што је учинио првих сто корака, Сташа извуче празне чахуре, а на њихово место увуче пуне метке. Не само срце него и жиле на слепоочницама почеше му тако силно лупати, да му се чинило да ће му главу разбити. Дошао је одлучан тренутак — тренутак слободе за Нелу, а за њега тренутак победе — страшне и жељене.</p>

  <p>Ето, Идрисов живот је у његовој руци. Само да повуче за ороз и овај издајица који је уграбио Нелу пашће мртав. Али Сташа, који је у жилама имао пољску и француску крв, наједном осети да ни за шта на свету не може пуцати у човека окренута леђима. Нека се бар окрене и нека погледа смрти у очи. А шта онда? Онда ће долетети Гебр, и пре него што потрчи десет корака, и он ће прогутати ватру. Остаће Хамис. Али Хамис ће изгубити главу, а баш и ако се не збуни тако, биће времена да увуче нове метке у цеви. Кад дођу бедуини, наћи ће три леша и сами ће добити оно што су заслужили. Затим ће бити довољно да окрене камиле ка реци.</p>

  <p>Све те мисли и слике пролетаху Сташи кроз главу као вихор. Осетио је да је то што ће се за неколико минута десити страшно и истовремено неопходно. У грудима му се склупчао победнички понос с осећањем страховитог гнушања према победи. У једном тренутку се поколебао, али се сети мука које су подносили бели робови, сети се оца, господина Раулисона, Неле, Гебра, који је девојчицу ударио корбачем, и мржња плану у њему новом силином. „Треба! Треба!” — говорио је себи кроза стиснуте зубе и немилосрдна одлука показала се на његовом лицу, које је постало као исклесано од камена.</p>

  <p>Међутим, Идрис намести мешину на камен удаљен стотину метара и окрете се. Сташа је видео његово осмехнуто лице и целу његову високу прилику на равној пешчаној површини. Последњи пут сину му кроз главу мисао да ће ето тај живи човек за који час пасти на земљу и прстима грепсти песак у последњим самртничким грчевима. Али се дечаково колебање заврши — и кад Идрис пређе педесет корака, он поче лагано подизати пушку образу.</p>

  <p>Али пре но што дотаче прстом окидач, иза наноса удаљених неколико стотина корака зачу се громки узвик и у томе тренутку око двадесет коњаника на коњима и камилама избише на равнину. Идрис се скамени кад их виде. Сташа се исто тако зачуди, али његово чуђење намах замени луда радост. Ето најзад очекиване потере! Да, то не може бити ништа друго! У сеоцету су вероватно ухватили бедуине и они су показали где се крије остатак каравана! Тако је исто помислио и Идрис, па кад дође себи, он дотрча Сташи блед као крпа од пренеражења и, клекнувши крај његових ногу, стаде понављати задиханим гласом:</p>

  <p>— Господару, ја сам био добар према вама! Био сам добар према малој бинт — не заборави то!...</p>

  <p>Сташа механички извуче метке из цеви — и гледаше. Јахачи су летели колико су игда могли на коњима и камилама, вичући од радости и бацајући увис дуге арапске пушке које су у лету хватали необично вешто. На јасном провидном ваздуху видели су се одлично. У средини, на челу, летела су два бедуина машући рукама и бурнусима као махнити.</p>

  <p>За неколико минута цела група стиже до каравана. Неки јахачи су скакали с коња и камила; неки су остали на седлима, дерући се стално из све снаге. Кроз ту вику могле су се разумети само две речи:</p>

  <p>— Картум! Гордон! Гордон! Картум!...</p>

  <p>Најзад један од бедуина — онај којега је другар називао Абу-Ангом, приђе Идрису, згрченом крај Сташиних ногу, и поче викати:</p>

  <p>— Картум је заузет! Гордон је убијен. Махди је победио!</p>

  <p>Идрис се усправи, али још није могао ушима веровати.</p>

  <p>— А ови људи? — запита уздрхталих усана.</p>

  <p>— Требало је да нас ови људи ухвате, а сад иду с нама пророку!</p>

  <p>Сташи се смрче пред очима.</p>

</body>

</html>