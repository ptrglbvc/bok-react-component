<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXXVIII</h1>

  <p>Петога дана путовања Сташа је јахао заједно с Нелом на Кингу, јер су наишли на широк појас багрења које је расло тако густо да су коњи могли ићи само путем који је прокрчио слон. Било је рано, јутро пуно сунчевих зракова и росе. Деца су разговарала о путовању и о томе како су ипак сваки дан ближе океану и очевима, за којима су обоје стално чезнули. Од часа кад су били уграбљени у Фајуму то је био неисцрпни предмет свих разговора, који су их увек узбуђивали до суза. И стално су понављали једно па једно: како татице мисле да они више нису живи или да су пропали занавек — и обојица се брину и безнадежно шаљу у Картум Арабљане по вести, а они су, ето, већ далеко не само од Картума него и од Фашоде, а за пет дана биће још даље — а потом опет још даље, док најзад не допру до океана, или још пре тога до неких места одакле ће се моћи послати депеша. Једина личност у целоме каравану која је знала шта их још чека био је Сташа.</p>

  <p>— Нела је међутим била најдубље уверена да нема на свету ништа што „Стеса” не би могао извршити и била је потпуно уверена да ће је довести до обале. Зато је више пута, идући испред догађаја, замишљала у својој малој главици шта ће бити када дође прва вест о њима — и, цвркућући као птиче, причала је о томе Сташи. „Седе”, говорила је, „татице у Порт-Саиду и плачу — кад оно улази ,бој с депешом. Шта је то? Мој или твој татица отвара, гледа потпис и чита: ,Сташа и Нела. О, како ће се обрадовати! Па како ће скочити да нам пођу у сусрет! То ће тек бити радост у целом дому... и татице ће се обрадовати и сви ће се обрадовати... и хвалиће те... и допутоваће... и ја ћу татицу снажно загрлити око врата и потом ћемо бити увек заједно... и...”</p>

  <p>И свршавало се тиме што јој се брадица почињала трести, дивне очице се претварале у две чесме, а на крају је наслањала главу Сташи на раме и плакала истовремено од жалости, чежње и радости због помисли о будућем сусрету. А Сташа, летећи уобразиљом у будућност, замишљао је како ће се његов отац дичити њиме и како ће му рећи: „Показао си се како доликује Пољаку” — и силно га је узбуђење обузимало, а у срцу се родила чежња, одушевљење и одважност чврста као челик. „Морам”, говорио је себи, „спасти Нелу, морам доживети тај час.” И тада се и њему такође чинило да нема тих опасности које не би успео да савлада, нити тих препрека које не би могао срушити.</p>

  <p>Али до коначне победе било је још далеко. Међутим, они су се пробијали кроз багремов гај. Дуге бодље овог дрвета правиле су чак и на Кинговој кожи беличасте црте. Најзад се гај прореди, а кроз грање разбацаног дрвећа видела се даље зелена прерија. Поред тога што се жега већ силно осећала, Сташа се извуче из паланкина и седе слону на врат да би видео нема ли на видику каквих стада антилопа или зебра, јер се решио да обнови резерву меса.</p>

  <p>И доиста, с десне стране угледа мало стадо аријела, састављено од неколико грла, а међу њима су била и два ноја, али кад прођоше последњу групу дрвећа и кад се слон окрете налево, дечаку паде у очи други призор: на удаљености од пола километра опази пространу њиву мањока, а на крају њиве петнаестак црних прилика, очевидно заузетих пољским послом.</p>

  <p>— Црнци! — узвикну он обраћајући се Нели.</p>

  <p>И срце му поче немирно куцати. За часак се поколеба да ли да окрене и да се сакрије натраг у багрење, али му паде на памет да ће у насељеним крајевима ипак морати пре или после да се сретне са становницима, да ступи с њима у везу и да од тога како се ти односи развију може зависити судбина читавог путовања, те после кратког размишљања окрете слона ка њиви.</p>

  <p>У том часу приближи се Кали и, показујући руком групу дрвећа, рече:</p>

  <p>— Велики господару, ено тамо црначкога села, а овде жене раде на мањоку. Хоћу ли одјахати к њима?</p>

  <p>— Одјахаћемо заједно — одговори Сташа — и онда ћеш им рећи да долазимо као пријатељи.</p>

  <p>— Знам, господару, шта да им кажем — узвикну црнац, веома поуздан у себе.</p>

  <p>И окренувши коња ка радницима, склопи шаке око уста и поче викати:</p>

  <p>— Јамбо, хе, јамбо сана!</p>

  <p>На тај глас жене што су биле заузете окопавањем мањока тргоше се и стадоше као укопане, али то потраја само један трен, јер затим престрашено побацаше мотике и котарице и с дреком почеше бежати ка дрвећу међу којим се крило село.</p>

  <p>Мали путници приближавали су се лагано и мирно. У честару се зачу завијање неколико стотина гласова, а онда настаде тишина. Најзад је прекиде потмуло, али јако лупање у бубањ, које више није престало ни за час.</p>

  <p>То је очевидно био позив ратницима у бој, јер се наједном преко триста њих појави из честара. Сви се поставише у дуги строј испред сеоцета. Сташа заустави Кинга на удаљености од стотину корака и поче их посматрати. Сунце је обасјавало њихове крупне прилике, широке груди и снажне руке. Били су наоружани луковима и копљима. Око бедара су имали кратке сукњице од вресовине, а понеки од мајмунове коже. Главе су им китила пера нојева, папагаја или велике перике смакнуте са глава павијана. Изгледали су борбено и страшно, али су стајали непомично и без речи, јер је њихово чуђење било просто без граница и угушивало је у њима жељу за битком. Све су очи биле управљене у Кинга, у бели паланкин и у белога човека који је седео слону на врату.</p>

  <p>А ипак слон није био за њих непозната животиња. Баш напротив, они су живели под непрестаним насиљем слонова, јер су ноћу читава крда слонова уништавала њихове њиве с мањоком, као и насаде банана и палми дум. Како копља и стреле нису пробијале слонову кожу, јадни црнци су се борили противу штеточина ватром, дреком, подражавајући гласове петлова, копајући јаме и правећи замке од дебела дрвета. Али да слон постане човечји роб и да допусти да му се седи на врату, то нико од њих није никад видео и никоме такво шта није ишло у главу. Па и призор какав су имали пред собом тако је далеко превазилазио све њихове појмове и представе да нису знали шта да чине: борити се или бежати куд их очи поведу, макар морали све оставити судбини на вољу.</p>

  <p>Па у неизвесности, страху и чуђењу, само шапутаху једни другима:</p>

  <p>— О, мајко, каква то створења долазе к нама и шта нас чека од њихових руку?</p>

  <p>Уто, Кали, приближивши им се на домашај копља, устаде у стременима и поче викати:</p>

  <p>— Људи, људи, чујте глас Калија, сина Фумбе, силнога краља Ва-хима с обала Баса-Нарок; о, чујте, чујте и ако разумете његов језик, пазите на сваку његову реч!</p>

  <p>— Разумемо! — загрме одговор из триста уста.</p>

  <p>— Нека изиђе ваш краљ, нека каже своје име и нека отвори уши и усне да би могао боље чути!</p>

  <p>— М’Руа! М’Руа! — стадоше викати многобројни гласови.</p>

  <p>— М’Руа изиђе пред строј, али свега на три корака. То је био већ стар црнац, висок и силне грађе, али му очевидно претерана одважност није била слаба страна, јер су му листови на ногама тако дрхтали да је морао оштрицу копља забити у земљу и наслонити се на дршку да би се одржао на ногама.</p>

  <p>За њим остали ратници пободоше копља у земљу као знак да хоће мирно да саслушају дошљака.</p>

  <p>А Кали још подиже глас:</p>

  <p>— М’Руа и ви, М’Руини људи! Чули сте да вам говори син краља Ва-хима, чије краве прекривају тако густо планине око Баса-Нарока као што мрави покривају тело убијене жирафе. А шта вели Кали, син краља Ва-хима? Ево, јавља вам велику и срећну новост да долази у ваше село добра Мзиму!</p>

  <p>А онда узвикну још гласније:</p>

  <p>— Тако је. Добра Мзиму! Ооо!</p>

  <p>По тишини која завлада могло се оценити како су неизмеран утисак учиниле Калијеве речи. Заталасала се маса ратника, јер једни, гоњени радозналошћу, кретоше неколико корака напред, а други се повукоше уназад од страха. М’Руа се наслони обема рукама на копље — и неко време је трајала мртва тишина. Тек мало после кроз редове прође шапат и појединачни гласови почеше понављати: „Мзиму!”, „Мзиму!”, а гдегде се јавише узвици: „Јанциг, Јанциг!”, што изражава истовремено и част и поздрав.</p>

  <p>Али Калијев глас поново надвлада жагор и узвике: — Гледајте и радујте се! Ено, добра Мзиму седи тамо у оној белој колиби, на леђима великог слона, а велики слон је слуша као што роб слуша господара и као што дете слуша мајку! О, ни ваши очеви ни ви нисте видели такво нешто! ...</p>

  <p>— Нисмо видели, јанциг, јанциг! ...</p>

  <p>И очи свих ратника окретоше се према „колиби” или паланкину.</p>

  <p>И Кали, који је за време часова хришћанске науке на Линдеовој планини сазнао да вера покреће планине и који је био дубоко уверен да молитва беле биби може код бога све постићи, овако је причао даље потпуно искрено о доброј Мзиму:</p>

  <p>— Чујте, чујте! Добра Мзиму иде на слону на ону страну с које сунце устаје иза планина из воде; тамо ће добра Мзиму рећи Великоме Духу да вам пошаље облаке, а ти облаци ће за време суше поливати кишом ваше просо, ваш мањок, ваше банане и траву у џунгли, да бисте имали много хране, и да би ваше краве имале добру испашу, и да би давале густо и масно млеко. Хоћете ли много хране и млека, о људи?</p>

  <p>— Хе, хоћемо, хоћемо!</p>

  <p>— ...И Велики Дух на молбу добре Мзиму одбраниће вас од напасти и од ропства и од штете на вашим њивама... и од лава, и од пантера, и од змије и од скакаваца...</p>

  <p>— Нека тако учини...</p>

  <p>— А сад још слушајте и гледајте ко седи пред колибом, међу ушима страшнога слона. Ето тамо седи бвана кубва, бели господар, велики и силни, којега се боји слон ...</p>

  <p>— Хе!</p>

  <p>— ...Који има у рукама гром и убија рђаве људе...</p>

  <p>— Хе!</p>

  <p>— ...Који убија лавове...</p>

  <p>— Хе!</p>

  <p>— ...Који пушта огњене змије...</p>

  <p>— Хе!</p>

  <p>— ...Који крши стење...</p>

  <p>— Хе!</p>

  <p>— ...Који вам ипак неће учинити никакво зло, ако укажете част доброј Мзиму!</p>

  <p>— Јанциг! Јанциг!</p>

  <p>— И ако јој донесете сувог брашна од банана, кокошјих јаја, свежег млека и меда.</p>

  <p>— Јанциг! Јанциг!</p>

  <p>— Онда се приближите и падните на лице пред добром Мзиму.</p>

  <p>М’Руа и његови ратници покретоше се и „јанцигујући” без престанка помакоше се десетак-петнаестак корака напред, али су се приближавали опрезно, јер су њихове кораке задржавали и сујеверни страх од Мзиму и прости страх од слона. Кад видеше Сабу, поново се престрашише, јер су га сматрали за вобо, то јест за великога сивога леопарда, који живи у тим крајевима и у јужној Абисинији и којега се тамошњи становници боје више него лава, јер човечје месо воли више од сваког другог и невероватно дрско напада чак и наоружане људе. Али се умирише кад видеше да мало трбушасто црнче води страшнога воба о ужету. Али још боље схватише како је моћна добра Мзиму, као и бели господар, и погледајући час слона, час Сабу, шапутаху међу собом: „Кад су зачарали чак и воба, онда ко ће им се на свету одупрети?” Али најсвечанији час настао је тек онда кад се Сташа, окренувши се Нели, најпре дубоко поклони, а онда рашири зидове паланкина намештене као завесе — и пред очима окупљенога света указа се добра Мзиму. М’Руа и сви ратници падоше на лица, тако да су им тела начинила дуги живи мост. Нико се није смео покренути, а у свим срцима завлада још већи страх када Кинг, да ли по Сташином наређењу или по својој вољи, подиже увис сурлу и заурла силно, а за њим се јави Саба најдубљим басом којим је умео залајати. Тада се из свих груди оте налик на јечање и преклињање узвик: „Ака! Ака! Ака!” — и трајало је дотле док Кали не проговори опет:</p>

  <p>— О, М’Руо и ви, М’Руина децо! Указали сте част доброј Мзиму, сад устаните, гледајте и испуните очи своје њоме, јер ко то учини, над њим ће бити благослов Великога Духа. Одагнајте страх из груди и трбуха својих и знајте да онде где живи добра Мзиму крв људска не може бити проливена.</p>

  <p>На те речи, а нарочито због изјаве да пред добром Мзиму никога не може снаћи смрт, устаде М’Руа, а за њим и други ратници, и почеше гледати, не смело, али жудно, добро божанство. И доиста би морали признати, кад би Кали запитао по други пут за то, да ни њихови очеви ни они нису видели ништа слично. Јер су се њихове очи навикле на гадне ликове малих богова, направљене од дрвета или маљавих кокосових ораха, а сад је пред њима било на слоновим леђима светло мало божанство, нежно, слатко и насмешено, налик на белу птицу и на бели цвет истовремено. Па их страх прође; груди им одахнуше слободније, дебеле усне почеше се осмехивати, а руке и нехотице пружати ка дивноме призору.</p>

  <p>— O, јанциг! Јанциг! Јанциг!</p>

  <p>А Сташа, који је на све обраћао највећу пажњу, опази да је један црнац са шиљатом капом од пацовских кожа изишао из редова одмах после последњих Калијевих речи и, пузећи као змија по трави, упутио се ка усамљеној кући што је била са стране, ван ограде, али ограђеној истој тако високом оградом од коља повезаног пузавицама.</p>

  <p>Међутим, добра Мзиму, мада веома збуњена улогом божанства, по препоруци Сташиној пружи ручицу и пође поздрављати црнце. Црни ратници су с радошћу у очима пратили сваки покрет те мале руке, дубоко верујући да су у томе моћне „чини”, које ће их сачувати и обезбедити од многих недаћа. Понеки, ударајући се у груди и бедра, говораху: „О, мајко, тек сад ће нам бити добро — нама и нашим кравама!” М’Руа, већ потпуно охрабрен, приближи се слону, још једном удари челом пред добром Мзиму, а онда, поклонивши се Сташи, проговори овако:</p>

  <p>— Да ли велики господар, који води на слону бело божанство, хоће да поједе комадић М’Руе и да ли ће пристати да М’Руа поједе комадић њега, па да постану браћа међу којом нема лажи ни издајства?</p>

  <p>Кали одмах преведе те речи, али видевши по Сташином лицу да му се никако не једе „комадић” М’Руе, обрати се старом црнцу и рече:</p>

  <p>— О, М’Руо, зар одиста мислиш да бели господар, овако силан, којега се боји слон, који има гром у рукама, који убија лавове, којему вобо маше репом, који пушта огњене змије и крши стење, може да се братими крвљу с ма каквим краљем? Помисли, о М’Руа, зар те Велики Дух не би казнио за дрскост и зар неће бити доста за тебе хвале ако поједеш комадић Калија, сина Фумбе, владаоца Ва-хима, и ако Кали, син Фумбе, поједе комадић тебе?</p>

  <p>— Зар ти ниси роб? — запита М’Руа.</p>

  <p>— Велики господар није уграбио Калија нити га је купио, него му је спасао живот, зато Кали води добру Мзиму и господара у земљу Ва-хима, да им Ва-хими и Фумба одаду почаст и да им даду велике дарове.</p>

  <p>— Онда нека буде како кажеш и нека М’Руа поједе комадић Калија, а Кали комадић М’Руе.</p>

  <p>— Где је чаробњак? — запита краљ.</p>

  <p>— Где је чаробњак, Где је чаробњак, где је Камба? — повикаше многи гласови.</p>

  <p>А уто се деси нешто што је могло потпуно изменити стање ствари, помутити пријатељске односе и црнце учинити непријатељима тек приспелих гостију. У кући што је била по страни и опкољена одвојеном оградом од коља разлеже се наједном паклена галама. Било је то као урлање лава, као грмљавина, као ударање у бубањ, као смех хијене, као завијање курјака и као страшно шкрипање зарђалих гвоздених шарки. Кад Кинг зачу те ужасне гласове, поче рикати, Саба поче лајати, а магарац, на којем је седео Насибу, њакати. Ратници скочише као опарени и повадише копља из земље. Настаде узбуна. Сташи до ушију допреше немирни узвици: „Наш Мзиму, наш Мзиму!” Почаст и наклоност с којима су гледани дошљаци ишчезоше зачас. Очи дивљих људи почеше бацати сумњиве и непријатељске погледе. Међу светином се подиже опасна граја, а страшна бука у усамљеној кући постајала је све јача.</p>

  <p>Кали се престраши и, приближивши се брзо Сташи, рече гласом испрекиданим од узбуђења:</p>

  <p>— Господару, то је чаробњак пробудио злог Мзиму, који се боји да му неће приносити на жртву ништа и риче од срџбе. Умири, господару, чаробњака и злог Мзиму великим даровима, јер ће се иначе ови људи окренути против нас.</p>

  <p>— Да их умирим? — запита Сташа.</p>

  <p>И наједном га обузе гнев због превртљивости и грамзивости чаробњакове, а изненадна опасност га потресе до дна душе. Његово опаљено лице сасвим се променило исто онако као онда кад је убио Гебра, Хамиса и двојицу бедуина. Очи му засјаше злослутно, усне и песнице стискоше се, а образи му побледеше.</p>

  <p>— Ах, ја ћу их умирити! — рече.</p>

  <p>И без премишљања потера слона према кући.</p>

  <p>Не хотећи да остане сам међу црнцима, Кали крете за њим. Из груди дивљих ратника оте се узвик — ко зна да ли од страха или од беса, али пре но што дођоше себи, под притиском слонове главе пуче и сруши се ограда од коља, онда се расуше глинени зидови куће и у облику прашине кров полете у ваздух. Убрзо М’Руа и његови људи угледаше црну сурлу подигнуту увис, а на крају сурле — чаробњака Камбу.</p>

  <p>А кад Сташа опази на поду велики бубањ начињен од стабла шупљег дрвета и превучен мајмунском кожом, нареди Калију да му га да и, окренувши се, стаде према зачуђеним ратницима.</p>

  <p>— Људи — рече подигнутим гласом — то не виче ваш Мзиму, него овај лупеж лупа у бубањ да би измамио од вас поклоне, а ви се бојите као деца!</p>

  <p>Кад то рече, он ухвати за канап провучен кроз сасушену кожу на бубњу и поче њиме из све снаге вртети. Исти гласови, који су малочас тако престрашили црнце, разлегоше се сад, па чак још страшнији, јер их нису загушивали кућни зидови.</p>

  <p>— О како су глупи М’Руа и његова деца! — узвикну Кали.</p>

  <p>Сташа му врати бубањ, а Кали поче на њему правити буку с таквим жаром да се за тренутак није могла чути ниједна реч. Па кад му најзад би доста, баци бубањ под ноге М’Руи:</p>

  <p>— Ето, то је ваш Мзиму! — узвикну смејући се гласно.</p>

  <p>А онда поче говорити ратницима с обиљем речи које је обично код црнаца, подсмевајући се нештедимице и њима и М’Руи. Показујући им Камбу, изјави да их је „тај лупеж с капом од пацова” варао кроз многа кишна и сушна доба, а они га снабдевали пасуљем, јарићима и медом. Има ли којег другог луђег краља и народа на свету? Веровали су у моћ старе варалице и у његове чини, па нека сад гледају како тај њихов велики чаробњак виси слону на сурли и виче: „Ака!” да би изазвао милост код белог господара. Где је његова моћ? Где су његове чини? Зашто никакав зли Мзиму не рикне сад њему у помоћ? Ах, па шта је тај њихов Мзиму? Комад мајмунске коже и трупац иструлелог стабла, које ће слон смрвити! Код Ва-хима ни жене ни деца не би се бојали таквога Мзиму, а боје га се М’Руа и његови људи. Само је једна права Мзиму и само је један прави велики и моћни господар — па им зато треба одати поштовање и донети им што више дарова, иначе ће се на село сручити недаће о којима досад нису ни чули.</p>

  <p>За црнце чак нису биле ни потребне те речи, јер већ то што се чаробњак заједно са својим злим Мзиму показао тако неизмерно слабији од новога, белог божанства и од белог господара, било им је сасвим довољно да га напусте и презру. Зато почеше изнова „јанциговати”, па чак с још већом покорношћу и преданошћу. Али како су се љутили на себе што су допустили да их Камба толико година вара, то су га на сваки начин хтели убити. Сам М’Руа је молио Сташу за допуштење да га веже и сачува докле год не смисле за њега довољно сурову смрт. Али је Нела решила да му поклони живот, па како је Кали наговестио да људска крв не може бити проливена онде где борави добра Мзиму, Сташа је допустио само да изагнају несрећног чаробњака из села.</p>

  <p>Камба, који се надао да ће умрети од најстрашнијих мучења, паде на лице пред добром Мзиму и јецајући захваљиваше што му је спасла живот. И отад ништа више није помутило свечаност. Иза ограде нагрнуше жене и деца, јер се вест о доласку необичних гостију разишла по целоме селу, а жеља да виде белу Мзиму била је јача од страха. Сташа и Нела први пут видеше насеље правих дивљака до којих нису допрли чак ни Арабљани. Одећа тих црнаца била је састављена само од вресовине или кожица повезаних око бедара. Сви су били тетовирани. И жене и мушкарци имали су избушене уши и у тим рупама комађе дрвета или кости, тако велико да су растегнуте ушне ресице допирале чак до рамена. У доњој усни носили су пелеле, то јест дрвене или коштане кружиће, велике као тањирићи од шоља. Знаменитији ратници и њихове жене имали су на вратовима оковратнике од гвоздене или месингане жице, тако високе и круте да су једва могли мицати главама.</p>

  <p>Очевидно су припадали племену Шилук, које се протеже далеко на исток, јер су Кали и Меа разумели одлично њихов језик, а Сташа упола. Али нису имали онако дуге ноге као њихови саплеменици што живе над разливима Ниловим, били су шири у раменима, нижи стасом и уопште мање налик на птице штакаре.</p>

  <p>Деца су изгледала као бувице и била су неупоредиво лепша од старих, јер још нису била нагрђена пелелима.</p>

  <p>Кад су се најпре издалека нагледале добре Мзиму, жене су се почеле утркивати с ратницима у доношењу дарова, а то су били јарићи, кокошке, јаја, црни пасуљ и пиво варено од проса. То је трајало дотле док Сташа не заустави ту поплаву хране, а како је то богато платио ђерданима и шареним платном, а Нела је раздала деци петнаестак огледалаца наслеђених од Линдеа, у целом селу завлада неописива радост, а око шатора, у који су се склонили мали путници, стално су се разлегали весели узвици пуни усхићења. Онда ратници одиграше гостима у част ратничку игру и изведоше тобожњу битку, а на крају се приступи склапању крвнога побратимства између Калија и М’Руе.</p>

  <p>Како није било Камбе, који је за ту церемонију био неопходан, то гаје заменио стари црнац који је одлично знао заклетве. Заклавши јаре, извади из њега џигерицу и раздели је на неколико великих залогаја, онда поче обртати руком и ногом нешто као преслицу и, погледајући час Калија, час М’Руу, проговори свечаним гласом:</p>

  <p>— Кали, сине Фумбин, хоћеш ли да поједеш комадић М’Руе, сина М’Кулија — и ти, М’Руа, сине М’Кулија, хоћеш ли да поједеш комадић Калија, сина Фумбина?</p>

  <p>— Хоћемо — одговорише будућа браћа.</p>

  <p>— Хоћете ли да срце Калијево буде срце М’Руино, а срце М’Руино да буде срце Калијево?</p>

  <p>— Хоћемо.</p>

  <p>— И руке, и копља, и краве?</p>

  <p>— И краве!</p>

  <p>— И све што сваки од вас има или што ће имати?</p>

  <p>— Што има и што ће имати!</p>

  <p>— И да не буде међу вама ни лажи, ни издајства, ни мржње?</p>

  <p>— Ни мржње!</p>

  <p>— И да никад један другога не покрадете?</p>

  <p>— Никада!</p>

  <p>— И да будете браћа?</p>

  <p>— Да!</p>

  <p>Преслица се окретала све брже. Ратници, окупљени унаоколо, пратили су њене покрете са све већом пажњом.</p>

  <p>— Ао — узвикну стари црнац — али кад би један од вас слагао другога, кад би га издао, кад би га покрао, кад би га отровао, кад би га убио, нека буде проклет!</p>

  <p>— Нека буде проклет! — поновише сви ратници.</p>

  <p>— А ако је лажов и снује издају, нека не прогута крв својега брата и нека је испљује пред нашим очима!</p>

  <p>— Ох, пред нашим очима!</p>

  <p>— И нека умре!</p>

  <p>— Нека умре!</p>

  <p>— Нека га раздере вобо!</p>

  <p>— Вобо!</p>

  <p>— Или лав!</p>

  <p>— Или лав!</p>

  <p>— Нека га згази слон, и носорог, и биво!</p>

  <p>— О, и биво! — понови хор.</p>

  <p>— И нека га уједе змија!</p>

  <p>— Змија!</p>

  <p>— А његов језик нека постане црн!</p>

  <p>— Црн!</p>

  <p>— А очи нека му побегну на потиљак!</p>

  <p>— И нека иде са стопалима горе!</p>

  <p>— Ха, са стопалима горе!</p>

  <p>И не само Сташа, него је и Кали гризао усне да не прсне у смех, а међутим заклетве су се ређале све страшније, преслица се тако брзо окретала да очи нису могле стићи за њеним обртајима. То је трајало дотле док стари црнац не изгуби потпуно снагу и дах.</p>

  <p>Онда седе на земљу и неко време је климао главом на обе стране не говорећи ништа. А мало после устаде, узе нож, засече њиме кожу на рамену Калијеву и, умазавши његовом крвљу комадић јареће џигерице, гурну га у уста М’Руи, а други комадић умазан крвљу краљевом у уста Калијева. Обојица прогуташе месо тако брзо да им задрхташе јабучице, очи им се исколачише, а онда се ухватише за руке у знак верног и вечитог пријатељства.</p>

  <p>А ратници почеше викати од радости:</p>

  <p>— Обојица су прогутали, ниједан није испљунуо, значи да су искрени и да нема издајства међу њима!</p>

  <p>А Сташа је у души захваљивао Калију што га је у тој церемонији заменио, јер је осећао да би при гутању „комадића М’Руе” свакако показао да је неискрен и издајица.</p>

  <p>Али од тога часа малим путницима стварно није претила од дивљака никаква превара нити изненадни напад и, уместо тога, били су окружени највећим гостољубљем и готово божанском почашћу. То поштовање још више је порасло кад је Сташа, опазивши да барометар који је наследио од Линдеа показује велики пад, рекао да ће пасти киша и када киша паде тога истога дана доста обилно као да је масика, која је већ давно била прошла, хтела да истресе своју преосталу резерву на земљу. Црнци су били уверени да им је тај пљусак даровала добра Мзиму и њиховој захвалности према Нели није било граница. Сташа се шалио с њом како ће на даљи пут кренути сам пошто је она постала црначко божанство, а њу ће оставити у М’Руином селу, где ће црнци сазидати за њу капелицу од слонове кости и доносиће јој пасуљ и банане.</p>

  <p>Нела се пак тако поуздавала у њега да се пропе на прстиће и шапну му по своме обичају на уво свега три речи: „Нећеш ме оставити!” — а онда поче поскакивати од радости, говорећи да ће им читаво путовање све до океана ићи лако и брзо чим су црнци тако добри. То се дешавало пред шатором и пред светином, па кад стари М’Руа виде да Мзиму поскакује, одмах и он поче поскакивати колико је могао више на својим кривим ногама, уверен да тиме изражава своју побожност. После њега почеше скакати министри, за њима ратници, за овима жене и деца, укратко: цело је село скакало неко време као да су сви померили памећу.</p>

  <p>Сташи се тако свидео тај пример који је дало божанство да се ваљао од смеха. Ипак је ноћу учинио стварну и трајну услугу побожноме краљу и његовим поданицима: кад слонови нападоше на поља банана, појаха к њима на Кингу и пусти међу крдо неколико ракета.</p>

  <p>„Огњене змије” направише већу гужву него што се и он надао. Огромне животиње, обузете бесним страхом, испунише читаву џунглу риком и топотом, а бежећи насумце, претурале су се и газиле узајамно. Силни Кинг је с јединственим одушевљењем гонио другове у бекству и нештедимице их ударао сурлом и зубима. После такве ноћи, људи су могли бити сигурни да се за дуго време ниједан слон неће појавити на плантажама банана и палми дум, које су припадале селу старога М’Руе.</p>

  <p>И у селу је била велика радост и црнци су провели целу ноћ играјући, пијући пиво од проса и палмово вино. Кали је ипак од њих сазнао пуно важних ствари, јер се показало да су неки од њих слушали о некаквој великој води која је на истоку била опкољена планинама. За Сташу је ово био доказ да језеро о којем није учио у географији стварно постоји, а затим, да ће идући у правцу који су изабрали, најзад наићи на народ Ва-хима. Закључујући из тога што се говор Мее и Калија готово није разликовао од говора М’Руина, он је био уверен да је назив „Ва-хима” вероватно некакво месно име и да народи који живе на обалама Баса-Нарока припадају великом племену Шилук, које почиње од Нила и простире се ко зна колико далеко на исток<a id="n13" href="../Text/notes.html#e13"><sup>13</sup></a>.</p>

</body>

</html>