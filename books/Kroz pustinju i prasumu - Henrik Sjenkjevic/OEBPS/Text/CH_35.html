<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXXV</h1>

  <p>Другога дана прскала је мало киша, али како је било и часова с лепим временом, то се Сташа раним јутром крете да обилази „имање” и до подне је подробно прегледао све његове кутове. Преглед је уопште испао сјајно. Најпре, што се сигурности тиче, Линдеова планина је била као изабрано место у читавој Африци. Њене стране биле су приступачне ваљда само за шимпанзе. Ни лавови, ни пантери не би се могли уз њих успузати на висораван. А што се тиче кршевитога гребена, било је довољно ставити на улазу Кинга па спавати без бриге. Сташа се уверио да би се овде могао одбранити чак и од мањих одреда дервиша, јер је пут што је водио узбрдо био тако узак да је Кинг њиме једва прошао, и један човек наоружан добрим оружјем могао би да не пропусти ни живе душе. На средини „острва” избијао је извор хладне воде, чисте као кристал, која се претварала у поток и текући змијасто кроз гајеве банана падала је најзад са стрме литице у реку, правећи уски водопад, налик на белу траку. На јужном делу „острва” биле су њиве бујно прекривене мањоком, чије корење даје црнцима најомиљенију храну, а иза њива уздизале су се групе високих кокосових палми с крунама налик на дивне перјанице.</p>

  <p>„Острво” је опкољавало море џунгле и поглед с њега је био веома широк. На истоку се плавео ланац планина Карамојо. И на југу су се видела знатна узвишења која су морала бити покривена шумом, закључујући по њиховој тамној боји. Међутим, са западне стране поглед је летео све до границе видика, на којој се џунгла додиривала с небом. Ипак је Сташа помоћу Линдеова догледа сагледао пуно кланаца и разбацано овде-онде огромно дрвеће које се над травом уздизало као цркве. На местима где трава још није избујала сувише високо чак су се и голим оком могла видети читава стада антилопа и зебра или крда слонова и бивола. Понегде су жирафе парале сивозелену површину џунгле, као што лађе парају површину мора. Уз реку се играло петнаестак водених јараца, а други су свакога часа помаљали своје рогате главе из дубине. Онде где је вода била мирна искакале су над њом свакога часа рибе, које је ловио Кали, и треперећи као сребрне звезде у ваздуху, падале су назад у воду. Сташа је обећавао себи да ће, кад се време пролепша, довести Нелу и показати јој читаву ову менажерију.</p>

  <p>На „острву” није било никаквог већег звериња, али зато пуно лептирова и птица. Велики папагаји, бели као снег, црних кљунова и жутих ћуба, прелетали су над жбуњем гојава; ситне „удовице” дивнога перја љуљале су се на танким стабљикама мањока преливајући се и блистајући као драгуљи, а с високих кокоса допирали су гласови афричких кукавица и нежно гукање грлица налик на цвиљење.</p>

  <p>Сташа се враћао с прегледа радостан у души: „Ваздух је здрав”, говорио је себи, „сигурност потпуна, хране има на претек, а лепо је као у рају!” Кад се врати у Нелину кућу, увери се да се ипак на острву нашла већа животиња, па чак и две, јер је мали Насибу за то време открио у густишу банана козу с јаретом, коју нису успели да уграбе дервиши. Коза је већ била мало подивљала, али се јаре одмах спријатељило с Насибуом, који је био силно поносан својим открићем и зато што ће његовом заслугом биби сад имати свакодневно одлично свеже млеко.</p>

  <p>— Шта ћемо сада радити, Сташа? — запитала је једнога дана Нела кад су се већ добро одомаћили на „острву”.</p>

  <p>— Има пуно посла — одговори дечак, а онда растави прсте на једној руци и поче на њима набрајати све послове који их чекају.</p>

  <p>— Прво, Кали и Меа су незнабошци, а Насибу, као Занзибарац, мухамеданац. Треба их дакле просветити, научити вери и крстити. Друго, треба надимити меса за идуће путовање, а за то морам ићи у лов; треће, имамо много оружја и муниције, хоћу да научим Калија да пуца да бисмо били двојица за одбрану; а четврто, свакако си заборавила на змајеве?</p>

  <p>— На змајеве?</p>

  <p>— Да, које ћеш ти лепити или, што ће бити још боље, које ћеш зашивати. И то ће бити твој посао.</p>

  <p>— Ја нећу само да се играм.</p>

  <p>— Али то никако неће бити забава него посао, можда најкориснији од свих. И немој мислити да ће се свршити на једном змају јер их мораш спремити педесетак, па и више.</p>

  <p>— А зашто толико? — питала је радознала девојчица.</p>

  <p>И Сташа поче да јој развија своје замисли и наде. Исписаће на свакоме змају како се зову, како су се ишчупали дервишима из руку, где су и куд иду. Исто тако ће написати да моле за помоћ и да се пошаљу депеше у Порт-Саид. А после ће те змајеве пуштати увек кад ветар буде дувао са запада на исток.</p>

  <p>— Многи ће — говорио је — пасти у близини; многе ће задржати планине, али нека макар један долети до обале и нека падне у европске руке — онда смо спасени!</p>

  <p>Нела је тиме била усхићена и изјавила је да се са Сташом по мудрости чак ни Кинг не може упоредити. И веровала је да ће многи змајеви долетети чак и до татица — обећавала је да ће их лепити од јутра до вечери. Њена је радост била тако велика да је Сташа морао стишавати њено одушевљење бојећи се да не добије ватру.</p>

  <p>И отада почеше увелико послови о којима је говорио Сташа. Кали, којем је наређено да нахвата што више риба-скакача, престао их је ловити на удицу, него је од танког бамбусовог прућа направио висок плот или, боље рећи, врсту решетке — и ту преграду наместио преко реке. На средини решетке био је велики отвор кроз који су рибе свакојако морале проћи ако хоће да изађу у слободну воду. Тај отвор је Кали затварао јаком мрежом исплетеном од палмових ужади; на тај начин ј е осигурао себи свакодневни обилан лов.</p>

  <p>А рибе је натеривао у ту лукаву клопку помоћу Кинга, који је, пошто би га увели у реку, мутио и тако силно узбуркавао воду да су не само ове сребрне скакачице него и сва друга створења бежала ка неузмућеној дубини. Због тога су се дешавале и штете јер су неколико пута крокодили у бекству превртали преграду, а понекад је то чинио и сам Кинг. Како је према крокодилима гајио неку урођену мржњу, то их је гонио, а кад би се нашли на плиткој води, хватао их је сурлом, избацивао на обалу и бесно их газио.</p>

  <p>У мрежи су често биле и корњаче, од којих су мали изгнаници кували себи одличну чорбу. Кали је уређивао рибе и месо је сушио на сунцу, а мехурове је односио Нели, која их је расецала, растезала на дасци и претварала их у комаде велике као две шаке, налик на четвртину табака хартије.</p>

  <p>У томе су јој помагали Меа и Сташа, јер посао није нимало био лак. Истина, опне су биле дебље него на мехурима наших речних риба, али кад би се исушиле, постајале су необично крте. Тек после некога времена Сташа је открио да их треба сушити у хладовини. Иако је понекад губио стрпљење, није напустио прављење змајева од опни јер је сматрао да су лакши него они од хартије и отпорнији према киши. Истина, приближавало се већ суво доба године, али он није био уверен да не падају покаткад кише и преко лета, особито у планинама.</p>

  <p>Ипак је лепио и змајеве од хартије, које је доста нашао међу Линдеовим стварима. Први змај, велик и лак, пуштен низ западни ветар, одмах је узлетео врло високо, а кад је Сташа пресекао канап, дохваћен силном ваздушном струјом, змај је полетео ка планинском ланцу Карамојо. Сташа га је пратио догледом како лети, док змај није постао тако мали као лептир, као мушица, и док се није најзад утопио у бледом плаветнилу неба. Сутрадан је пустио други, направљен већ од рибљих мехурова, који је још брже узлетео али, свакако зато што су опне биле провидне, убрзо се потпуно изгубио из вида.</p>

  <p>Нела је ипак радила изванредно предано и на крају су њени мали прстићи постали тако вешти да је у послу ни Сташа ни Меа нису могли достићи. Сад је имала доста снаге. Здрава клима Линдеове планине просто ју је препородила. Рок кад је могао наступити трећи, смртоносни напад грознице прошао је несумњиво. Тога дана се Сташа забио у густиш банана и плакао је од радости. После боравка од две недеље на планини опазио је да „добра Мзиму” изгледа сасвим друкчије него што је изгледала доле у џунгли. Образи су јој се испунили; кожа је од жуте и провидне постала поново ружичаста, а испод бујне косе гледале су весело на свет очи пуне сјаја. Дечак је благосиљао хладне ноћи, бистру воду с извора, брашно од сушених банана и, пре свега, Линдеа.</p>

  <p>Сам је био смршао и поцрнео, што је значило да не прима грозницу, јер они који болују од ње не могу да поцрне на сунцу, али је порастао и окрупњао. Кретање и физички рад ојачали су му чврстину и снагу. Мишићи на рукама и ногама постали су као од челика. То је заиста био већ прекаљени афрички путник. Ловећи свакога дана и гађајући само мецима, постао је савршен стрелац. Дивљих звери већ се уопште није бојао, јер је схватио да је кудравим и пегавим ловцима у џунгли опасније да се сретну с њим него њему с њима. Једном је убио једним метком великог носорога, који је, пробуђен из сна под багремом, напао изненада на њега. Нимало није зазирао од насртљивих афричких бивола који понекад растерују читаве караване.</p>

  <p>Осим лепљења змајева и поред других свакодневних послова, и он и Нела латише се обраћања у хришћанску веру Калија, Мее и Насибуа. Али је то ишло теже него што су се надали. Црна тројка је врло радо слушала учење, али га је схватала на свој начин, својствен црнцима. Кад им је Сташа причао о стварању света, о рају и о змији, ишло је прилично, али кад дође до онога кад је Каин убио Авеља, Кали нехотице протрља стомак и запита сасвим мирно:</p>

  <p>— А да ли га је потом појео?</p>

  <p>Црни дечак је додуше увек тврдио да Ва-хима никад не једу људе, али је вероватно успомена на то још остала као народна традиција међу њима.</p>

  <p>Исто тако није могао разумети зашто Господ бог није убио злога Мзиму и пуно сличних ствари. Појмове о добру и злу имао је такође сувише афричке, због чега је међу учитељем и учеником дошло једанпут до оваквога разговора:</p>

  <p>— Реци ми — запитао је Сташа — шта је то рђаво дело?</p>

  <p>— Ако неко Калију узети краве — одговори после кратког размишљања — то је рђаво дело.</p>

  <p>— Одлично! — узвикну Сташа — А добро?</p>

  <p>Овога пута одговор је дат без размишљања:</p>

  <p>— Добро дело, кад Кали некоме узети краве.</p>

  <p>Сташа је био сувише млад па није знао да сличне погледе о добрим и рђавим делима проповедају и у Европи — не само политичари него и читави народи.</p>

  <p>Ипак се лагано, лагано разбистрило у црним главама, а оно што нису могле појмити главе, хватала су врела срца. После неког времена већ се могло приступити крштењу, које се обави веома свечано. Кумови поклонише свакоме детету по четири дотиса памучне тканине и по везу плаветних ђердана. Меа се осећала свакако мало обманута, јер је у наивности своје душе мислила да ће јој одмах после крштења побелети кожа и много се зачудила кад је опазила да је остала црна као и раније. Ипак ју је Нела потпуно утешила, јер ју је уверила да сад има белу душу.</p>

</body>

</html>