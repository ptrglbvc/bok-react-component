<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXI</h1>

  <p>— Сташа, зашто ми идемо и идемо, а Смајина нема па нема?</p>

  <p>— Не знам. Ваљда иде брзо напред да би што пре стигао у крајеве у којима ће моћи да нахвата доста црнаца. Да ли би хтела да се већ састанемо с његовим одредом?</p>

  <p>Девојчица је климнула својом плавом главицом у знак да јој је много до тога стало.</p>

  <p>— Зашто би то желела? — запита Сташа.</p>

  <p>— Јер можда Гебр неће смети крај Смајина тако страшно да бије овог јадног Калија.</p>

  <p>— Ни Смајин сигурно није бољи. Нико од њих нема милосрђа према својим робовима.</p>

  <p>— Заиста?</p>

  <p>И две сузе се скотрљаше низ њене измршавеле образе. То је било деветог дана путовања. Гебр, који је сада био вођа каравана, у почетку је лако налазио трагове Смајинова похода. Његов пут су показивали трагови спаљене џунгле и логоришта пуна оглоданих костију и различитих отпадака. Али после пет дана наиђоше на бескрајно пространу спаљену степу, на којој је ветар разнео пожар на све стране. Трагови су постали сумњиви и нејасни, јер је Смајин вероватно разделио свој одред на неколико мањих да би им олакшао опкољавање звериња и добављање хране. Гебр није знао у којем правцу да иде и често се дешавало да се караван, после дугог обилажења, враћао на исто место с којега је пошао. Потом су наишли на шуме, а кад су њих прешли, зађоше у кршевит предео, где је земљу покривало равно стење или ситно камење, тако густо разбацано на великом пространству да је то деци изгледало као градска калдрма. Растиња је ту било мало. Само су понегде у раселинама стења расле еуфорбије, крстаче, мимозе, а још ређе витко, отворенозелено дрвеће које је Кали на језику кисвахили називао „м’ти” и чијим су лишћем хранили коње. У томе крају није било ни речица нити поточића, али су срећом већ почеле с времена на време падати кише, те су налазили воду у удубљењима и улегнућима на стењу.</p>

  <p>Звериње су били расплашили Смајинови одреди и караван би умирао од глади да није било много бисерки, које су сваког часа излетале испод коњских ногу, а с вечери их је било тако много по дрвећу да је било довољно пуцати у њиховом правцу, па да неколико падне на земљу. При том нису уопште биле плашљиве и допуштале су да им се приђе близу, а узлетале су тако тешко и тромо да их је Саба, трчећи пред караваном, готово свакога дана хватао и гушио.</p>

  <p>Хамис је сваког дана убијао по десет-петнаест из старе каписларе, коју је подвалом стекао од једнога дервиша, Хатимовог потчињенога, за време пута из Омдурмана до Фашоде. Али сачме је имао свега за двадесет метака па се бојао при помисли шта ће бити кад се сва резерва потроши. Додуше, поред свега тога што је звериње било расплашено, покаткад су се међу стењем појављивала стада аријела, лепих антилопа, обичних у целој средишњој Африци, али је аријеле требало гађати из енглеске пушке, а они, међутим, нису умели да употребе Сташину, а Гебр му је није хтео дати у руке.</p>

  <p>Суданац се такође почео бринути што тако дуго путују. На махове му је падало на памет да се врате у Фашоду, јер ако би се мимоишли са Смајином, могли би залутати у дивље пределе у којима су их — не говорећи о глади — могле напасти дивље звери и још дивљачнији црнци, жељни освете што су на њих приређивани ловови. Али како није знао да се Секи-Тамала спрема против Емина, јер се разговор о томе није водио пред њим, спопао га је страх при помисли да ће морати стати пред лице силнога емира, који му је наредио да одведе децу Смајину и дао му писмо за њега, наговестивши му при том да ће стићи на уже ако не сврши посао ваљано. Све то заједно испуњавало му је душу горчином и срџбом. Али се за своје неуспехе није више смео светити Сташи и Нели, само су се зато свакога дана леђа јаднога Калија крвљу обливала под корбачем. Млади роб увек је служио суровога господара дршћући и са страхом. Али је узалуд грлио његове ноге и љубио руке, узалуд је падао пред њим на лице. Камено срце није узбуђивала ни покорност, ни јауци и корбач је кидао тело несрећнога младића ма из каквог разлога, а каткад и без разлога. Ноћу су му стављане ноге у дрвене даске с отворима да не би побегао. Преко дана је ишао крај Геброва коња, везан ужетом, што је силно веселило Хамиса. Нела је проливала сузе над Калијевом судбином, Сташа се бунио у души и неколико пута се заузео за њега ватрено, али кад је опазио да то још више дражи Гебра, само је стискао зубе и ћутао.</p>

  <p>Али је Кали разумео да се ово двоје заузимају за њега и силно их је заволео својим паћеничким јадним срцем.</p>

  <p>Два дана су већ ишли кроз кршевит кланац високим стрмим стењем. По растуреном и без реда разбацаном камењу лако се могло познати да се за кишног времена кланац испуњавао водом, али је сад његово дно било сасвим суво. Под стењем и с једне и с друге стране расло је мало траве, много трња, а понегде чак и дрвеће. Гебр се упутио у ово каменито ждрело зато што је ишло непрестано узбрдо, па је мислио да ће га извести на какву висину с које би му лакше било да опази дању дим а ноћу ватре у Смајиновом логоришту. На неким местима клисура је била тако тесна да су само два коња могла ићи напоредо, на другима се ширила у мале округле долине, опкољене као каквим високим каменим зидовима, на којима су чучали велики павијани, играјући се међу собом, лајући и показујући зубе каравану.</p>

  <p>Било је пет часова после подне. Сунце се већ било спустило ка западу. Гебр је мислио о преноћишту, само је хтео стићи у какву долиницу у којој би се могла направити зериба, то јест оградити караван заједно с коњима плотом од бодљикавих мимоза и багремова, који би их бранио од напада дивљег звериња. Саба је јурио напред, лајући на мајмуне, који су немирно скакали кад би га видели, и с времена на време губио се у завојима кланца. Одјек је гласно понављао његово лајање.</p>

  <p>Али наједном умуче, и за часак дојури у трку коњима, најежене длаке на леђима и подвијена репа. Бедуини и Гебр разумеше да га је морало нешто престрашити, па згледавши се и хотећи да се увере шта би то могло бити, кретоше даље.</p>

  <p>Али кад пређоше мали завијутак, притегоше коње и одједном стадоше као укопани пред призором који им се указа пред очима.</p>

  <p>На омањој стени која је била на самој средини кланца, доста широког на томе месту, лежао је лав.</p>

  <p>Били су удаљени од њега највише стотину корака. Снажна звер, опазивши коњанике и коње, подиже се на предње шапе и поче их гледати. Већ ниско сунце осветљавало је њену огромну главу, коврџаве груди — и у тој руменој светлости била је налик на једну од оних сфинги које украшавају улазе у стародревне египатске светиње.</p>

  <p>Коњи почеше да се пропињу, да се врте и повлаче. Згранути и престрашени коњаници нису знали шта да раде, те су од уста до уста прелетале само речи које су изражавале страх и немоћ: „Алах! Бисмилах! Алах акбар!” ,</p>

  <p>А цар прашуме гледао је одозго на њих, непомичан, као изливен од бронзе.</p>

  <p>Гебр и Хамис су слушали од трговаца који су долазили са слоновом кости и с гумом из Судана у Египат да понекад лавови легну каравану на пут и ови просто морају да обилазе. Али ту се није имало куда обићи. Сем ако није требало окренути се и бежати! Да, али у том случају било је готово сасвим сигурно да ће страшна звер полетети за њима у потеру.</p>

  <p>И поново се зачуше грозничава питања:</p>

  <p>— Шта да се ради?</p>

  <p>— Шта да се ради?</p>

  <p>— Алах, можда ће се склонити!</p>

  <p>— Неће се склонити!</p>

  <p>И поново настаде тишина. Само се чуло дахтање коња и убрзано дисање људских груди.</p>

  <p>— Пусти Калија с ужета — проговори наједном Хамис Гебру — а ми да бежимо на коњима, онда ће лав њега првога стићи и само ће њега удавити.</p>

  <p>— Учини тако! — поновише бедуини.</p>

  <p>Али Гебру паде на памет да ће се у том случају Кали у трен ока успузати на стење, а лав ће појурити за коњима. Зато дође на другу страховиту помисао: заклаће младића и бациће га преда се, па кад звер полети за њима, видеће на земљи крваво тело и задржаће се да га прождере.</p>

  <p>Зато привуче Калија ужетом до седла и већ подиже нож, кад га у томе тренутку Сташа дохвати за широки рукав џубе.</p>

  <p>— Шта радиш, зликовче?</p>

  <p>Гебр поче да се отима. Да га је дечак био ухватио за руку, он би се одмах истргао, али с рукавом није ишло лако, па отимајући се поче истовремено да кркља гласом пригушеним од беса:</p>

  <p>— Пашче једно, ако он не буде довољан, поклаћу и вас! Алах, поклаћу, поклаћу!</p>

  <p>Сташа самртнички пребледе, јер му као муња прелете мисао да лав, јурећи пре свега за коњима, доиста у трку може прећи Калијев леш, а онда би Гебр поклао њих двоје редом.</p>

  <p>Па вукући га с удвострученом снагом за рукав, викну:</p>

  <p>— Дај ми пушку! Убићу лава!</p>

  <p>Бедуине зачудише те речи, али Хамис, који је још у Порт-Саиду видео како Сташа гађа, поче одмах викати:</p>

  <p>— Дај му пушку! Убиће лава!</p>

  <p>Гебр се одмах сети гађања на језеру Кароун и престаде се опирати пред страховитом опасношћу. Чак с великом журбом даде дечаку пушку, а Хамис без предомишљања отвори кутију с мецима из које Сташа зграби пуну шаку.</p>

  <p>Онда скочи с коња увуче метке у цеви и крете напред.</p>

  <p>Првих неколико корака био је као без свести и само је видео себе и Нелу с вратовима пререзаним Гебровим ножем. Али му намах ближа и страшнија опасност нареди да заборави све друго. Пред њим је био лав! Кад виде звер, њему се смрче пред очима. Осети хладноћу на образима и у носу, осети да су му ноге као од олова и да нема даха. Просто се бојао. У Порт-Саиду је читао, чак и на часовима, о лову на лавове, али нешто друго је било гледати слике у књигама, а нешто друго стати лицем у лице с чудовиштем које је сад гледало у њега као са чуђењем, мрштећи своје широко чело налик на штит.</p>

  <p>Арабљани зауставише дах у прсима, јер никад у животу нису видели такво нешто. С једне стране мали дечак, који је међу високим стењем изгледао још мањи, а с друге стране снажна звер, златна на сунчевим зрацима, величанствена, страшна — „господар с великом главом”, како кажу Суданци.</p>

  <p>Сташа свом снагом воље савлада клонулост у ногама и пође даље. Још за тренутак чинило му се да му је срце дошло у подгрлац — и то је трајало све док не принесе пушку образу. Тада је требало мислити о нечем другом. Да ли да се више приближи или већ да пуца? Куда да нишани? Што мања раздаљина, погодак је сигурнији... Зато, напред! Напред, четрдесет корака... још је сувише... тридесет! Дечак се заустави.</p>

  <p>— Метак међу очи или сам пропао! — помисли. — У име оца и сина!...</p>

  <p>А лав се подиже, протеже леђа и спусти главу. Усне му се почеше отварати, обрве му се наднеше над очи. Некакво ситно створење усудило се да му приђе тако близу — спремао се да скочи, опирући се на задње шапе уздрхталих удова...</p>

  <p>Али Сташа за трен ока опази да мушица од нишана пада на чело звери и повуче окидач.</p>

  <p>Пуцањ одјекну. Лав се тако пропе да се за часак био усправио читавом својом висином, а онда се сруши наузнак и испружи све четири шапе увис.</p>

  <p>У последњем трзају скотрља се са стене на земљу.</p>

  <p>Сташа га је још неколико минута држао на нишану, али кад виде да дрхтаји престају и да се сива телесина испружила без снаге, он отвори пушку и стави нови метак.</p>

  <p>Кршевите косе још су громко одјекивале од пуцња. Гебр, Хамис и бедуини нису могли одмах да виде шта се десило, јер је претходне ноћи падала киша, па је због влажнога ваздуха дим заклонио све у уском кланцу. Тек кад се дим подиже, стадоше викати од радости и хтедоше скочити дечаку, али то је било узалуд, јер није било силе која би приморала коње да кроче напред.</p>

  <p>А Сташа се окрете, обухвати погледом четворицу Арабљана па упи поглед у Гебра.</p>

  <p>„Ах, доста је!” — рече стискајући зубе. — „Превршио си меру. Нећеш убити ни Нелу, нити икога више!”</p>

  <p>И наједном осети да му нос и образи поново бледе, али то је била друкчија хладноћа, која није долазила од страха него од страсне и неумољиве одлуке, од које срце у грудима постаје за часак као гвожђе.</p>

  <p>„Да! Па то су лупежи, џелати, убице, а Нела је у њиховим рукама! ...”</p>

  <p>„Нећеш је убити!” — понови.</p>

  <p>Приближи им се — поново се заустави — и наједном муњевитом брзином подиже пушку на образ.</p>

  <p>Два пуцња, један за другим, одјекнуше у кланцу: Гебр се сруши на земљу као врећа с песком, а Хамис се наже у седлу и удари крвавим челом о коњски врат.</p>

  <p>Два бедуина нададоше страховиту вику од пренеражења и, скочивши с коња, полетеше на Сташу. Завијутак је био недалеко иза њих и да су почели бежати натраг, што је Сташа у души желео, могли би се сачувати од смрти. Али како су их заслепили страх и бес, мислили су да ће стићи до дечака пре но што он успе да измења метке и да ће га заклати ножевима. Луде! — једва су претрчали десетак корака, а пушка поново злослутно шкљоцну, одјек се проломи у кланцу од нових пуцњева и обојица падоше лицем на земљу, бацакајући се и копрцајући као рибе кад их изваде из воде.</p>

  <p>Један — у журби лоше погођен — још се подиже и ослони о руке, али у томе тренутку Саба му зари зубе у врат.</p>

  <p>Настаде самртна тишина.</p>

  <p>Прекиде је тек јечање Калијево, који се баци на колена и пруживши руке преда се, викаше искиданим језиком кисвахили:</p>

  <p>— Бвана кубва! (велики господару) убити лава, убити рђаве људе, али не убијати Калија!</p>

  <p>Али Сташа се није освртао на његово викање. Неко време је стајао као суманут, а онда, кад виде Нелино побледело лице и њене упола присебне очи, раширене од ужаса, прискочи:</p>

  <p>— Нела! Не бој се!...</p>

  <p>— Нела! Слободни смо!...</p>

  <p>И доиста су били слободни; али и залутали у дивљој ненастањеној прашуми, у чељустима „црнога света”.</p>

</body>

</html>