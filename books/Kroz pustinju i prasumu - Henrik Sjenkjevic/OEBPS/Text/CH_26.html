<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXVI</h1>

  <p>Ноћ је прошла мирно и мада се на јужној страни неба нагомилало много облака, јутро је било лепо. Одмах после доручка Кали и Меа латише се по Сташином наређењу скупљања диња, багремових махуна и свежег лишћа, као и траве и свакојаке хране за слона, коју су потом стављали на ивицу кланца. Како је Нела на сваки начин хтела лично да нахрани свог новог пријатеља, то јој Сташа издеља од младог рашљастог смоквиног дрвета нешто налик на виле да би јој било лакше да гура храну на дно кланца. Слон је трубио од јутра, свакако подсећајући да треба да добије оброк, а кад потом на ивици опази оно исто бело створење које га је јуче нахранило, он је поздрави радосним грготањем и одмах пружи к њој сурлу. При јутарњој светлости учинио се деци још огромнији него јуче. Био је веома мршав, али је већ изгледао живахнији и окретао је Нели готово весело своје мале бистре очи. Нела је чак тврдила да су му се предње ноге угојиле за једну ноћ и почела је да гура храну тако жестоко, да ју је Сташа морао задржавати, а на крају, кад се сувише задувала, одменио ју је у послу. Обоје су се сјајно забављали, а особито су им се свиделе слонове „ћуди”. Он је из почетка јео све што му је под ноге пало, али убрзо, кад утоли глад, прче пробирати. Кад би наишао на биљку која му се мање свиђала, он би је отресао о предње ноге, а онда би је одбацивао сурлом увис, као да је хтео рећи: „Поједите сами ту посластицу.” Најзад, кад је утолио глад и жеђ, поче се хладити својим огромним ушима с очевидним задовољством.</p>

  <p>— Уверена сам — говорила је Нела — да нам не би учинио никакво зло кад бисмо сад сишли к њему.</p>

  <p>И поче му викати:</p>

  <p>— Слоне, драги слоне, зар не, ти нам не би учинио никакво зло?</p>

  <p>А кад слон у одговор климну сурлом, она се обрати Сташи:</p>

  <p>— Видиш, каже да не би!</p>

  <p>— Може бити — одврати Сташа. -То су врло паметне животиње и он је свакако схватио да смо му обоје потребни. Ко зна да не осећа и мало захвалности према нама; али је ипак боље не покушавати још, а особито нека Саба не проба, јер би њега свакако убио. Али можда ће се временом и они спријатељити.</p>

  <p>Даље одушевљавање слоном прекиде им Кали, који је предвиђао да ће свакога дана морати да ради за исхрану овога џина, те се приближи Сташи и рече:</p>

  <p>— Велики господар убити слона, а Кали га јести, уместо скупљати траву и грање. .</p>

  <p>Али је „велики господар” био већ на стотину миља далеко од жеље да убије слона, а како је по природи био веома брз, он сместа одговори:</p>

  <p>— Ти си магарац.</p>

  <p>На несрећу је био заборавио како се каже магарац на језику кисвахили, па му рече енглески донки, а Кали пак, који није знао енглески, свакако је сматрао ту реч за неки комплимент или неку похвалу за себе, јер мало касније деца чуше како је, обраћајући се Меи, говорио хвалисаво:</p>

  <p>— Меа имати црну кожу и црн мозак, а Кали је донки.</p>

  <p>А онда додаде поносито:</p>

  <p>— Сам велики господар је рекао да је Кали донки.</p>

  <p>Међутим, Сташа нареди обома да пазе на госпођицу као на очи у глави и да га у случају ма какве незгоде одмах позову, а он узе пушку и оде до оне одваљене стене што је затварала кланац. Стигавши на место, пажљиво је прегледа, испита све њене пукотине, гурну прут а рупу коју нађе на доњој страни камена, измери пажљиво колико је дубока, а онда се врати лаганим кораком у логориште и, отворивши кутију с мецима, поче их бројати.</p>

  <p>Али једва изброја до триста, кад се са баобаба што је растао педесетак корака од шатора разлеже Меин глас:</p>

  <p>— Господару! Господару!</p>

  <p>Сташа се приближи огромном дрвету чије је стабло, иструлело при земљи, изгледало као кула и запита:</p>

  <p>— Шта хоћеш?</p>

  <p>— Недалеко се види много зебри, а даље пасу антилопе.</p>

  <p>— Добро. Узећу пушку и идем, јер треба надимити меса. Али зашто си се ти попела на дрво и шта тамо радиш?</p>

  <p>Девојка одговори на то својим тужним, певушавим гласом:</p>

  <p>— Меа је видела гнездо сивих папагаја и хтела да однесе младој госпођици, али је гнездо празно, те Меа неће добити огрлицу око врата.</p>

  <p>— Добићеш је зато што волиш госпођицу.</p>

  <p>Млада црнкиња сиђе што је брже могла по храпавој кори и, очију блиставих од радости, стаде понављати:</p>

  <p>— О да, да, Меа је веома воли, а и огрлицу!</p>

  <p>Сташа је мило поглади по глави, а онда узе пушку, затвори кутију с мецима и крете на ону страну где су пасле зебре. Кад прође пола часа, допре до логоришта пуцањ пушке, а после једнога часа мали ловац се врати с добром новошћу да је убио младу зебру и да је околина пуна звериња, јер је с висине видео осим зебри и многобројна стада антилопа-аријела као и гомилу ватербука, то јест водених јараца, како пасу у близини реке.</p>

  <p>Затим нареди Калију да узме коња и посла га по убијену зебру, а сам поче пажљиво осматрати џиновско стабло баобаба, обилазити га наоколо и лупати кундаком по храпавој кори.</p>

  <p>— Шта то радиш? — запита га Нела.</p>

  <p>А он одговори:</p>

  <p>— Погледај како је огроман. Кад би се петнаест људи ухватило за руке, не би обухватило ово дрво, које можда памти времена фараона. Али је стабло у доњем делу иструлело и празно. Видиш ли овај отвор кроз који се лако може ући унутра? Могло би се тамо уредити нешто као велика соба у којој бисмо сви могли становати. То ми је пало на памет кад сам видео Меу међу грањем, а потом, кад сам се прикрадао зебрама, стално сам о томе мислио.</p>

  <p>— Али ми треба да бежимо у Абисинију.</p>

  <p>— Да. Али се ипак треба одморити и говорио сам ти јуче да сам решио да останемо овде недељу дана. Ти нећеш да напустиш свога слона, а ја се због тебе бојим кишнога доба које је већ почело и тада је грозница неминовна. Данас је лепо време, али ипак видиш да се све гушћи облаци гомилају — и ко зна да киша неће пљуснути још пре вечери. Шатор те не заклања довољно, а у баобабу, ако није иструлео чак до врха стабла, можемо да се подсмевамо и највећем пљуску. У њему би било и сигурније него у шатору, јер кад би се свакога вечера затварао овај отвор и прозори, које бисмо направили због светлости, могло би около урлати колико год хоћеш лавова. Пролећно кишно доба не траје дуже од месец дана и све више мислим да би требало причекати док не прође. А ако је тако, онда је боље овде него на којем другом месту, и боље у овоме огромноме дрвету него под шатором.</p>

  <p>Нела је увек пристајала на све што је Сташа желео, те је пристала и сада, тим пре што јој се особито свидело да остану крај слона и да се настане у баобабу. И одмах је почела размишљати како ће уредити собе, како ће их наместити и како ће се узајамно позивати на <i>„five o’clock”</i> и на ручкове. На крају се обоје занеше — и Нела је хтела да одмах прегледа нови стан, али Сташа, који је сваким даном стицао све више искуства и обазривости, задржа је од претерано брзог домаћинства.</p>

  <p>— Само, пре но што се тамо настанимо — рече — треба замолити раније станаре да изиђу, ако има тамо таквих.</p>

  <p>Кад то рече, он нареди Меи да баци у шупљину баобаба неколико запаљених зелених гранчица, јер оне много диме.</p>

  <p>И доиста је добро учинио, јер је огромно дрво било настањено таквим становницима на чију се гостољубивост није могло рачунати.</p>

</body>

</html>