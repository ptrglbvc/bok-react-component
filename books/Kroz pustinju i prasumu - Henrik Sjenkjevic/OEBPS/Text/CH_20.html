<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XX</h1>

  <p>Стари шеик Хатим верно је држао обећање које је дао Грку и брижљиво се старао о деци. Пут уз Бели Нил био је тежак. Путовали су кроз Кетаину, Ел-Дућим и Кану, онда прођоше поред Абе, шумовитог нилског острва, на којем је пре рата у једном натрулом дрвету живео Махди као дервиш-пустињак. Караван је често морао да обилази простране баруштине обрасле папирусом или такозване суде, одакле је поветарац доносио отровни мирис лишћа у распадању које је вода нанела. У своје време, енглески инжењери били су испресецали те преграде<a id="n7" href="../Text/notes.html#e7"><sup>7</sup></a> и парни бродови могли су тада ићи из Картума до Фашоде и даље. Али се сада река поново запушила и како није могла да отиче слободно, разливала се на обе стране. Крај с десне и леве стране био је обрастао високом џунглом, усред које су се уздизала гнезда термита и појединачна огромна дрвета; понегде су шуме допирале до саме реке. На сувљим местима расли су гајеви багремова. За првих недеља пролазили су кроз арапска насеља и местанца, која су сачињавали домови са чудним куполастим крововима, свијеним од дохнове сламе, а иза Абе, од насеља Гоз-Абу-Гума зађоше у црначку земљу. Али је она била потпуно пуста, јер су дервиши готово покупили месно црначко становништво и продавали га по трговима у Картуму, Омдурману, Дари, Фашеру, Ел-Обеиду и у другим суданским, дарфурским и кордефанским градовима. Становнике који су успели да се сакрију пред ропством у честарима и у шумама уништили су глад и богиње, које су силно беснеле дуж Белога и Плавога Нила. Сами дервиши су говорили да су због њих изумрли „читави народи”. Некадашње плантаже сорга, мањока и банана прекрила је џунгла. Само су се дивље звери размножиле обилато, јер их нико није таманио. Често су деца на вечерњој румени видела издалека гомиле слонова, налик на покретно стење, како иду лаганим кораком на водопоје. Кад би их видео, Хатим, стари трговац слоновом кости, цмокнуо би, уздисао и овако би поверљиво говорио Сташи:</p>

  <p>— Машалах, колико је ту богатство! Али сад није вредно ловити, јер је Махди забранио египатским трговцима да долазе у Картум и немамо коме да продајемо зубе, изузев емирима за умбаје.</p>

  <p>Осим слонова наилазили су и на жирафе. Кад би оне виделе караван, журно су бежале тешким кораком, климајући дугим вратовима као да су хроме. Иза Гоз-Абу-Гуме појављивали су се све чешће биволи и читава стада антилопа. Људи из каравана, кад би им нестало свежега меса, ловили су их, али готово увек без успеха, јер те опрезне и брзе животиње нису допуштале да им се ко приближи нити да их опколи.</p>

  <p>Уопште се оскудевало у храни, јер како је становништво било истребљено, нису могли добити ни просо, ни банане, ни рибе, које су у давна времена караванима добављали црнци из племена Шилук и Динка, замењујући их радо за стаклене огрлице и месингану жицу. Али Хатим није дао да деца умру од глади и, штавише, врло је строг био према Гебру. Кад овај једном на ноћишту удари Сташу при скидању седала с камила, шеик нареди да га положе на земљу и да му одвале по тридесет батина бамбусовим штапом по обема петама. Свирепи Суданац је два дана могао да иде само на прстима и проклињао је час кад је напустио Фајум и светио се на младоме робу Калију, којег је добио на дар.</p>

  <p>Сташи је из почетка готово било мило што су напустили закужени Омдурман и што види земље о којима је увек сневао. Његов снажни организам досад је одлично издржавао путне напоре, а обилнија храна вратила му је снагу. И поново је често за време путовања и на одмориштима шапутао сестрици на ухо да се може побећи и с Белога Нила и да уопште није престао мислили на то. Али га је бринуло њено здравље. Три недеље после поласка из Омдурмана, Нела доиста није добила грозницу, али јој је лице ослабело и уместо да поцрни, постајало је све прозрачније, а њене ручице изгледале су као извајане од воска. Није била без неге нити без таквих угодности какве су јој могли дати Сташа и Дина уз помоћ Хатимову, али није било здравог пустињског ваздуха. Влажна и врела клима заједно с путним напорима поткопавали су све више снагу нежнога детета.</p>

  <p>Почевши од Гоз-Абу-Гуме, Сташа јој је свакога дана давао по пола прашка кинина и страшно се бринуо при помисли да му тога лека неће бити још задуго, а доцније га нигде неће моћи да купи. Али шта је могао да чини, требало је пре свега отклањати грозницу. На махове га је обузимало очајање. Заваравао се само надом да ће Смајин, ако жели да их обоје замени за своју децу, морати да нађе за њих неки здравији крај него што је Фашода.</p>

  <p>Али несрећа као да је стално гонила своје жртве. На један дан пред долазак у Фашоду, Дина, која се осећала болесном још у Омдурману, наједном се онесвести при развезивању торбе с Нелиним стварима понетим из Фајума и паде с камиле. Сташа и Хамис повратише је с великом муком. Али није дошла к свести, управо дошла је тек с вечери, и то само да би се са сузама опростила са својом драгом госпођицом, а онда је умрла. Гебр је на сваки начин хтео после смрти да јој одсече уши, да би их показао Смајину као доказ да је умрла на путу и да би могао тражити одвојену награду за то што је и њу уграбио. Тако се чинило с робовима који умру на путу. Али на Сташину и Нелину молбу</p>

  <p>Хатим не пристаде на то, те је ваљано сахранише, а њен гроб обезбедише од хијена камењем и трњем. Деца се осетише још усамљенија, јер с њом изгубише једину блиску и наклоњену душу. То је био изузетно тежак ударац за Нелу и Сташа се узалуд трудио да је умири читаве ноћи и идућег дана.</p>

  <p>Настаде шеста недеља путовања. Сутрадан у подне караван стиже до Фашоде, али је нашао само згариште. Махдијевци су биваковали под ведрим небом или у колибама од грања и траве олепљеним на брзу руку. Три дана раније насеље је изгорело потпуно. Остали су само зидови глинених округлих кућа, почађали од дима, и велика дрвена шупа баш над самом водом, која је за египатских времена служила као стовариште слонове кости, а у којој је сад становао вођа дервиша емир Секи-Тамала. Био је то човек познат међу махдијевцима, потајни непријатељ калифа Абдулахија, али зато лични пријатељ Хатимов. Овај лепо прими старога шеика с децом, али им одмах рече непријатну новост.</p>

  <p>Смајина, вели, неће наћи у Фашоди. Пре два дана отишао је на исток и југ од Нила да тражи робове и није извесно када ће се вратити, јер је најближа околина већ била истребљена, тако да је људе требало тражити врло далеко. Додуше, у близини Фашоде била је Абисинија с којом су дервиши такође били у рату, али се Смајин, имајући свега триста људи, није могао одважити да пређе њене границе, које сад пажљиво чувају ратоборни становници и војници краља Јана.</p>

  <p>Према томе, Секи-Тамала и Хатим почеше размишљати шта да раде с децом. Договорили су се углавном при вечери, на коју је емир позвао и Сташу и Нелу.</p>

  <p>— Ја морам — говорио је Секи-Тамала Хатиму — ускоро да кренем са свим људима на далеки поход на југ против Емин-паше<a id="n8" href="../Text/notes.html#e8"><sup>8</sup></a>, који се налазио у Ладу, и тамо су му лађе и војска. Такво си ми наређење донео, Хатиме... Ти се мораш вратити у Омдурман, те у Фашоди неће остати ниједна жива душа. Овде се нема где становати, нема шта јести, а болести владају. Истина, ја знам да бели људи не болују од богиња, али ће грозница уморити ту децу за месец дана.</p>

  <p>— Наређено ми је да их доведем до Фашоде — одговори Хатим — па сам их довезао и могао бих више не водити бригу о њима. Али ми их је препоручио мој пријатељ Грк Калиопули, па не бих желео да помру.</p>

  <p>А то ће се сигурно десити.</p>

  <p>— Па шта да се ради?</p>

  <p>— Уместо да их оставиш у пустој Фашоди, пошаљи их Смајину заједно с овим људима који су их довели до Омдурмана. Смајин је пошао према брдима, у суве и високе пределе где грозница не сатире људе као крај реке.</p>

  <p>— Како ће наћи Смајина?</p>

  <p>— По трагу ватре. Он ће палити џунглу, да би нагнао звериње у стеновите кланце у којима га је лако опколити и побити, а затим да би из честара истеривао пагане, који су се у њих посакривали испред потера... Смајина није тешко наћи...</p>

  <p>— А хоће ли га ипак стићи?</p>

  <p>— Он ће некад и по недељу дана проводити на једном месту, јер мора димити месо. Стићи ће га свакако, па макар кренули кроз два или три дана.</p>

  <p>— Али зашто га морају стизати. Па он ће се и тако вратити у Фашоду.</p>

  <p>— Не. Ако му лов на робље успе, одвешће га у градове на тргове...</p>

  <p>— Па шта да радимо?</p>

  <p>— Не заборави да кад обојица одемо из Фашоде, макар децу и не покосила грозница, она ће помрети од глади.</p>

  <p>— Тако ми пророка, то је истина!</p>

  <p>И стварно није било другог излаза него да пошаљу децу на ново лутање. Хатим, који је заиста био сасвим добар човек, бринуо се само о томе да Гебр, чију је свирепост упознао за време пута, не кињи децу. Али страшни Секи-Тамала, који је изазивао страх чак и код својих војника, нареди да му се доведе Суданац и рече му да децу мора да одведе Смајину живу и здраву и да с њима мора поступати добро, јер ће иначе бити обешен. Добри Хатим још умоли емира да малој Нели дарује робињу која би је служила и неговала на путу и у Смајинову логору. Нела се веома обрадовала томе дару, особито кад виде да је робиња млада девојка из племена Динка, умиљатих црта и љупка израза лица.</p>

  <p>Сташа је знао да је Фашода — смрт, па зато није никако молио Хатима да их не шаље на нови пут, трећи по реду. А у души је мислио да ће се, путујући на исток и југ, много приближити јужним абисинским границама и да ће моћи да побегне. Надао се да ће се можда на сувим висинама Нела сачувати од грознице и због свега тога поче се радо и својски спремати за пут.</p>

  <p>Гебр, Хамис и два бедуина такође нису били против путовања, рачунајући и на то да ће им крај Смајина поћи за руком да налове много робова, а после ће их добро продати на трговима. Знали су да трговци робљем понекад стичу велика имања. У сваком случају више су волели да путују него да остану на томе месту под руком Хатимовом и Секи-Тамалином.</p>

  <p>Али припреме одузеше доста времена, нарочито зато што су се деца морала одморити. За то путовање више се нису могле употребити камиле, те су Арабљани, а с њима и Сташа и Нела, морали јахати коње, а Кали, Гебров роб, и Меа, названа тако по Сташином савету, Нелина слушкиња, морали су да иду пешице поред коња. Хатим се постарао и за магарца, који је носио шатор намењен девојчици и храну за децу за три дана. Секи-Тамала им више није могао дати. За Нелу направише нешто попут женског седла од абе, палмових хасура и бамбуса.</p>

  <p>Три дана су деца провела у Фашоди, да се одморе, али је боравак ту био просто неиздржљив, јер је око реке била безбројна маса комараца. Преко дана су се појављивали ројеви великих плавих мува, које додуше нису уједале, али су биле тако досадне да су се увлачиле у уши, слетале на очи и чак упадале у уста. Сташа је још у Порт-Саиду слушао да комарци и муве разносе грозницу и заразу запаљења очију; зато је и сам молио Секи-Тамалу да их што пре отправи, нарочито зато што се приближавало пролећно кишно доба.</p>

</body>

</html>