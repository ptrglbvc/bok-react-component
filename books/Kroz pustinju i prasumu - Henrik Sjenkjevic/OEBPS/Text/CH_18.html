<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XVIII</h1>

  <p>Кад су ушли у собу, Махди је лежао на меком миндерлуку, окружен женама, од којих су га две хладиле великим нојевим перима, а друге две су му лако чешкале табане. Осим жена, били су ту само калиф Абдулахи и калиф Шериф, јер је трећи, Али-улед-Хелу, у то време водио војску на север, и то на Бербер и Абу-Хамед, који су већ били заузели дервиши. Кад виде да људи улазе, пророк удаљи жене и седе на миндерлук. Идрис, Гебр и оба бедуина падоше лицем на земљу, а онда клекоше, прекрштених руку на грудима. Грк даде знак Сташи да и он то исто учини, али дечак, претварајући се да то не види, само се поклони и остаде усправљен. Лице му је пребледело, али су му очи јако светлеле и по целом његовом држању и гордо уздигнутој глави, као и по стиснутим зубима, лако се могло видети да је у њему претегло нешто, да су прошли несигурност и страх, да је донео неку непроменљиву одлуку, које се не би одрекао ни за шта на свету. Грк је то свакако разумео, јер се на његовом лицу показа велики немир. Махди баци летимичан поглед на децу, његово масно лице разведри уобичајени осмех, а онда се прво обрати Идрису и Гебру.</p>

  <p>— Дошли сте с далеког севера? — рече.</p>

  <p>Идрис удари челом о земљу.</p>

  <p>— Тако је, о Махди! Ми смо из племена Дангала, зато смо напустили своје домове у Фајуму да бисмо клекли пред твоје благословене ноге.</p>

  <p>— Видео сам вас у пустињи. Страшан је то пут, али сам послао анђела, који вас је чувао и штитио да вам смрт не зада рука неверничка. Ви га нисте видели, али је он бдео над вама.</p>

  <p>— Хвала ти, искупитељу!</p>

  <p>— И довели сте ову децу Смајину да их замени за своју, коју су Турци бацили у тамницу заједно с Фатимом у Порт-Саиду.</p>

  <p>— Теби смо хтели да служимо.</p>

  <p>— Ко мени служи, служи сопственом спасењу, и ви сте отворили себи пут у рај. Фатима је моја рођака... Али вам доиста велим да ће моја рођака и њена деца и иначе постати слободни кад освојим цео Египат.</p>

  <p>— Онда учини с овом децом шта хоћеш, благословени!...</p>

  <p>Махди притвори очне капке, затим их отвори, осмехну се добродушно и даде знак Сташи:</p>

  <p>— Приђи ближе, дечаче!</p>

  <p>Сташа ступи неколико корака енергичним, као војничким кораком, поклони се по други пут, онда се исправи као стрела и, гледајући Махдију право у очи, чекаше.</p>

  <p>— Да ли вам је мило што сте дошли к мени? — запита Махди.</p>

  <p>— Не, пророче. Уграбљени смо од својих очева против своје воље.</p>

  <p>Овај прости одговор учини известан утисак — и на владара навиклог на ласкања и на присутне. Калиф Абдулахи намршти обрве, Грк поче гристи брке и кршити прсте, а Махди се и даље осмехивао.</p>

  <p>— Али сте зато — рече — на извору истине. Хоћеш ли да се напијеш с тога извора?</p>

  <p>Настаде тренутак ћутања, те Махди, мислећи да дечак није разумео питање, понови јасније:</p>

  <p>— Хоћеш ли да примиш моју науку?</p>

  <p>— Пророче — рече — твоју науку не знам и кад бих је примио, то бих учинио само из страха, као кукавица и подлац. А да ли ти је стало да твоју веру исповедају кукавице и подлаци?</p>

  <p>И говорећи тако, гледао је стално Махдију право у очи. Настаде таква тишина да се чуло зујање мува. Али се истовремено деси нешто необично. Махди се збуни и за тренутак није умео да нађе одговора. Осмех му се изгуби с лица, на којем се појави збуњеност и зловоља. Пруживши руку, узе тикву напуњену водом с медом и поче пити, али свакако само да би добио мало времена и да би сакрио збуњеност.</p>

  <p>А одважни дечак, права крв победилаца код Хоћима и Беча, стајаше уздигнуте главе и чекаше пресуду. На смршалим образима, које је пустињски ветар опалио, процвета јасно руменило, очи заблисташе, а кроз тело му прође узбуђени дрхтај. „Ето”, рече у себи, „сви други су примили његову науку, а ја се нисам одрекао ни вере, ни душе.” И страх пред оним што је могло и што је морало да наступи у томе тренутку прикри се у срцу, а уместо тога обузе га радост и понос.</p>

  <p>А Махди, међутим, остави тикву и запита:</p>

  <p>— И ти одбацујеш моју науку?</p>

  <p>— Ја сам хришћанин, као и мој отац...</p>

  <p>— Ко затвара уши пред гласом божјим — рече лагано Махди измењеним гласом — тај је само дрво за гориво.</p>

  <p>Тада калиф Абдулахи, познат по строгости и свирепости, блесну белим зубима као дивља звер и прозбори:</p>

  <p>— Дрзак је говор овог дечака, зато га казни, господару, или допусти да га ја казним.</p>

  <p>— Свршено је! — помисли Сташа.</p>

  <p>Али Махди је увек желео да се слава његова милосрђа рашири не само међу дервишима него и по целоме свету, те помисли да би сувише сурова казна, особито према још маломе дечаку, могла много шкодити тој слави.</p>

  <p>За часак је пребирао зрнца на бројаницама и размишљао, а онда рече:</p>

  <p>— Не. Та су деца уграбљена за Смајина, па их треба послати</p>

  <p>Смајину, мада ја ни у какве преговоре с неверницима нећу да улазим. То је моја воља.</p>

  <p>— Биће како ти хоћеш — одговори калиф.</p>

  <p>Али му Махди показа Идриса, Гебра и бедуине:</p>

  <p>— Ове људе награди од моје стране, о Абдулахи, јер су велик и опасан пут превалили да би послужили богу и мени.</p>

  <p>После тога даде знак да је пријем свршен, а истовремено нареди Грку да и он изиђе. А овај, кад се поново нађе у мраку, на молитвеном тргу, дохвати Сташу за раме и поче га дрмусати гневно и очајно.</p>

  <p>— Проклетниче! Упропастио си то невино дете — говорио је показујући на Нелу — упропастио си себе, а можда и мене.</p>

  <p>— Нисам могао друкчије — одговори Сташа.</p>

  <p>— Ниси могао! Знај да сте осуђени на друго путовање, сто пута горе од првога. И то је смрт, разумеш ли? У Фашоди ће вас грозница покосити за недељу дана. Махди зна зашто вас шаље Смајину.</p>

  <p>— И у Омдурману бисмо помрли.</p>

  <p>— Није истина! Не бисте помрли у Махдијеву дому, у изобиљу и угодностима. А он је био спреман да вас узме под своје окриље. Знам да је био спреман. И мени си се добро одужио што сам се за вас заузимао. Али сад чините шта хоћете! За недељу дана Абдулахи шаље камиљу пошту у Фашоду, а за тих недељу дана чините што хоћете. Нећете ме више видети!...</p>

  <p>И рекавши то, оде, али се за часак опет врати. Био је говорљив као и сви Грци и морао је да се избрбља. Хтео је на Сташину главу да излије сав јед који се у њему скупио. Није био свиреп и није био рђава срца, али је желео да дечак још боље схвати сву страховиту одговорност коју је узео на себе, не послушавши његове савете и опомене.</p>

  <p>— Ко би ти забранио да останеш у души хришћанин? — говорио је. -Мислиш ли да ја то нисам? Али нисам будала. А ти си се хтео показати својим лажним јунаштвом. Досад сам чинио велике услуге белим робовима, а сада им више не могу чинити, јер се Махди наљутио и на мене. Сви ће изгинути. А и твоја мала другарица у невољи подлећи ће свакако. Убио си је! У Фашоди чак и одрасли Европљани умиру од грознице као мушице, а како тек не би овакво дете. А ако вам нареде да идете пешице крај коња и камила, она ће пасти првога дана. И то си ти учинио. Радуј се сада... ти, хришћанине!...</p>

  <p>И удаљио се, а они скретоше с молитвенога трга кроз мрачне уличице ка колибама. Дуго су ишли, јер се град ширио на огромном простору. Нела поче сустајати, малаксала од напора, глади, страха и страшних утисака целога дана. Идрис и Гебр су је гонили да иде брже. Али после неког времена под њом сасвим малаксаше ноге. Тада је Сташа без размишљања узе на руке и понесе. Уз пут је хтео да јој говори, хтео је да се оправда пред њом што није могао друкчије поступити, али су му се мисли биле укочиле и као обамрле у глави, те је само понављао без престанка: „Нела! Нела!” — и привијао је уза се, не могавши ништа више рећи. После неколико десетина корака Нела му заспа на рукама од исцрпености, те је он без речи ишао кроз тишину поспалих уличица, прекидану само разговором Идриса и Гебра.</p>

  <p>А њихова срца била су препуна радости, што је било добро за Сташу, јер би можда иначе поново зажелели да га казне што је дрско одговарао Махдију. Али су били тако заузети оним што им се десило, да нису могли мислити ни о чему другом.</p>

  <p>— Осећао сам се болесним — говорио је Идрис — али чим сам видео пророка, оздравио сам.</p>

  <p>— Он је као палма у пустињи и као хладна вода врелога дана, а његове су речи као зреле урме — одговори Гебр.</p>

  <p>— Лагао је Нурел-Тадил кад је говорио да нас неће пустити пред своје лице. Пустио нас је, благословио и наредио Абдулахију да нас обдари.</p>

  <p>— Он ће нас богато обдарити јер је воља Махдијева света.</p>

  <p>— Бисмилах, нека тако буде како велиш! — јави се један од бедуина.</p>

  <p>А Гебр поче сањати о читавим крдима камила, рогате стоке о џелепима коња и о пуним кесама пјастера.</p>

  <p>Из тих снова пробуди га Идрис, који га запита, показујући Сташу који је носио заспалу Нелу:</p>

  <p>— А шта ћемо да учинимо с овим стршљеном и овом мушицом?</p>

  <p>— Ха! Смајин нас мора за њих посебно наградити.</p>

  <p>— Чим пророк вели да с неверницима неће допустити никакве преговоре, онда Смајину није уопште стало до њих.</p>

  <p>— Онда жалим што нису допали у руке калифу, а он би научио ово штене шта то значи лајати против истине и изабраника божјега.</p>

  <p>— Махди је милосрдан — одговори Идрис.</p>

  <p>Онда промисли мало, па ће рећи:</p>

  <p>— Али кад Смајин буде имао ово обоје у рукама, биће сигуран да ни Турци ни Енглези неће убити његову децу и Фатиму.</p>

  <p>— Па може нас и наградити?</p>

  <p>— Да. Нека их Абдулахијева пошта поведе до Фашоде. Нама ће спасти терет с леђа. А кад се Смајин овамо врати, потражићемо и од њега да нам плати.</p>

  <p>— Онда велиш да ћемо остати у Омдурману?</p>

  <p>— Алах, зар ти није доста путовања од Фајума до Картума. Дошло је време да се одморимо!</p>

  <p>Колибе су већ биле близу. Али Сташа успори корак, јер поче да га издаје снага. Мада је Нела била лака, њему је бивала све тежа. Суданцима се хитало да што пре стигну на спавање, те су викали на њега да похита, а онда су га почели гонити, ударајући га песницама по глави. Гебр га чак убоде добро ножем у лопатицу.</p>

  <p>Дечак је све то подносио ћутке штитећи пре свега своју малу сестрицу и тек кад га један од бедуина гурну тако да замало не паде, он им рече кроза стиснуте зубе:</p>

  <p>— Морамо живи стићи до Фашоде.</p>

  <p>И те речи задржаше Арабљане, јер су се бојали да прекрше Махдијеву наредбу. Још више их је задржало то што је Идрис наједном добио тако силну несвестицу да се морао ослонити о Геброво раме. Убрзо гаје несвестица прошла, али Суданац се престраши и рече:</p>

  <p>— Алах, са мном нешто није добро! Да ме не хвата каква болест?</p>

  <p>— Видео си Махдија, нећеш се разболети — одговори Гебр.</p>

  <p>Најзад су стигли до колиба. Напрегнувши и последњу силу,</p>

  <p>Сташа предаде заспалу Нелу у руке старој Дини, која је за своју госпођицу наместила врло угодну постељу, мада је и сама била болесна. Суданци и бедуини бацише се као кладе на абе, пошто прогуташе по неколико комада живога меса. Сташи не дадоше -ништа да једе — само му стара Дина гурну у руку шаку расквашене дуре, јер је мало била украла од камила. Али се њему није ни спавало ни јело.</p>

  <p>Доиста је било сувише тешко бреме које се свалило на његова рамена. Осећао је да је поступио онако како је морао поступити кад је одбио Махдијеву милост коју је требало платити одрицањем вере и душе, осећао је да би отац био поносан и срећан због његовог поступка, али је истовремено мислио и о томе да је упропастио Нелу, другарицу у невољи, малу драгу посестриму, за коју би радо дао последњу кап своје рођене крви.</p>

  <p>Па кад сви заспаше, он бризну у страшан плач — и лежећи на комадићу абе, плакаше дуго као дете, што је уосталом још и био.</p>

</body>

</html>