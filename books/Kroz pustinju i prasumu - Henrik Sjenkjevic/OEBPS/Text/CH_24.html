<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXIV</h1>

  <p>Следећа три дана путовали су стално кланцем и увек узбрдо. Дани су били већином врели, а ноћи наизменично хладне или запарне. Приближавало се кишно доба. На видику су се овде-онде појављивали облаци бели као млеко, али дубоки и густи. Са стране су се већ видели млазеви кише и удаљене дуге. Пред зору трећега дана један такав облачак пуче над њиховим главама као буре с којега су спали обручи и поли их топлом и обилном, али, срећом, краткотрајном кишом. Потом време ипак постаде лепо и могли су да иду даље. Бисерке су се опет јављале тако много да их је Сташа гађао не силазећи с коња и уби тако пет комада, што је било чак и сувишно за један оброк, рачунајући чак и Сабу. Путовање кроз освежени ваздух није било уопште тешко, а глади и жеђи нису се више бојали јер је било пуно дивљачи и воде. Уопште, путовање је било лакше него што су се надали, те је Сташа био увек добро расположен и, јашући поред девојчице, ћеретао је с њом весело, а понекад се и шалио.</p>

  <p>— Знаш ли, Нела — говорио је кад су за часак зауставили коње под великим хлебним дрветом, с којега су Кали и Меа кидали плодове налик на огромне диње — понекад ми се чини да сам ја витез-луталица.</p>

  <p>— А шта је то витез-луталица? — запита Нела окренувши к њему своју дивну главицу.</p>

  <p>— Давно, врло давно, у средњем веку, било је таквих витезова који су ишли по свету и тражили пустоловине. Борили су се с дивовима и змајевима и, знаш, сваки је имао своју даму о којој се бринуо и коју је бранио.</p>

  <p>— Онда сам ја таква дама?</p>

  <p>Сташа се замисли за тренутак, па онда одговори:</p>

  <p>— Не, ти си сувише мала за то. Све су оне биле одрасле.</p>

  <p>А ни на памет му није пало да можда ниједан витез-луталица није учинио толико за своју даму колико је учинио он за ову малу сестрицу — просто му се чинило да се све то што је учинио подразумевало само по себи.</p>

  <p>Али Нела се осети увређеном његовим речима те пружи напућене усне и рече:</p>

  <p>— А говорио си једном у пустињи да сам поступила као да ми је тринаест година? Аха!</p>

  <p>— Да, једанпут. Али ти имаш осам година.</p>

  <p>— Па за десет година имаћу осамнаест!</p>

  <p>— Врло важно! А ја двадесет и четири! У тим годинама човек више не мисли ни о каквим дамама, јер има другог посла. Разуме се!</p>

  <p>— Па шта ћеш радити?</p>

  <p>— Бићу инжењер, или морнар, или, ако у Пољској буде рат, онда ћу ићи да се бијем, као мој отац.</p>

  <p>А она га запита забринуто:</p>

  <p>— Али ћеш се вратити у Порт-Саид?</p>

  <p>— Прво се морамо обоје тамо вратити.</p>

  <p>— Татици! — одговори девојчица.</p>

  <p>И очи јој се замаглише од туге и чежње. Срећом, у томе часу пролете изнад њих јато дивљих папагаја, сивих с ружичастим главама и с ружичастом превлаком испод крила. Деца намах заборавише ранији разговор и почеше пратити погледима њихов лет.</p>

  <p>Јато направи круг над групом еуфорбија и спусти се на сикомору која је расла недалеко и међу њеним грањем разлегоше се намах гласови налик на брбљиво већање или на препирку.</p>

  <p>— То су папагаји који се најлакше уче да говоре — рече Сташа.</p>

  <p>— Кад се негде зауставимо на дуже време, покушаћу да ухватим којега за тебе.</p>

  <p>— О, Сташа! Хвала ти! — одговори Нела радосно. — Зваће се Деси.</p>

  <p>Међутим, Меа и Кали, накидавши плодова с хлебнога дрвета, натоварише њима коње, те мали караван крете даље. После подне поче се опет облачити и покаткад су прелетале краткотрајне кише, пунећи водом све пукотине и удубљења на земљишту. Кали је предсказивао велики пљусак, те Сташи паде на памет да кланац који се све више сужавао неће бити довољно добро склониште за ноћ јер се може претворити у поток. Зато је решио да преноће на висини, а то решење је обрадовало и Нелу, нарочито кад се вратио Кали, којега су послали да извиди земљиште, и јавио да се недалеко налази шумица од разноврсног дрвећа и у њој пуно малих мајмуна, али не онако ружних и злих као што су павијани које су досад виђали.</p>

  <p>Кад потом наиђоше на место на којем су камените косе биле ниске и шириле се благо, они изведоше коње и разместише се за спавање пре но што је пала ноћ. Нелин шатор је био на сувом и високом месту, под великим гнездом термита, које је сасвим затварало прилаз с једне стране и тако олакшавало прављење зерибе.</p>

  <p>У близини се дизало огромно дрво са широко развијеним гранама, а оне су биле покривене густим лишћем и могле су послужити као добар заклон од кише. Пред зерибом су расле усамљене групице дрвећа, даље је била густа шума, испреплетена пузавицама, а изнад ње су високо избијале круне неких чудних палми, које су биле налик на џиновске лепезе или на раширене паунове репове.</p>

  <p>Сташа је чуо од Калија да је пред дуго кишно доба, а то је у јесен, опасно ноћивати под тим палмама, јер се њихови огромни плодови, тада зрели, откидају изненада и падају са знатне висине с таквим замахом да могу убити човека, па чак и коња. Али су сада плодови били тек у заметку, а у даљини, док сунце још није зашло, видели су се мајмунчићи како промичу под крунама дрвећа, јурећи једни друге у веселим скоковима.</p>

  <p>Сташа и Кали спремише велику количину дрва тако да би било довољно за целу ноћ, а како је са часа на час силно дувао врео ветар, то зерибу утврдише кољем које је млади црнац заоштрио Гебровим мачем и забио у земљу. Та обазривост није била никако сувишна јер је силни ветар могао разбацати бодљикаво грање од којег је била подигнута зериба и олакшати напад грабљивцима.</p>

  <p>Али одмах по заласку сунца ветар престаде, а ваздух постаде запаран и тежак. Из почетка су у празнинама међу облацима овде-онде просијавале звезде, али после се спусти мркла ноћ, тако да се на корак ништа није видело. Мали путници се скупише крај ватре слушајући дреку и вриску мајмуна, који су у оближњој шуми правили прави вашар. Пратила су их завијања шакала и разни други непознати гласови у којима су се осећали немир и страх пред оним што прети у прашуми сваком живом створу под окриљем помрчине.</p>

  <p>Наједном настаде тишина као у гробу, јер се у мрачним дубинама разлеже лавља рика.</p>

  <p>Коњи који су пасли подаље у младој џунгли почеше се приближавати светлости, поскакујући на спутаним предњим ногама, а обично борбени Саба најежи длаку и подвијена репа привијао се уз људе тражећи очевидно њихову заштиту.</p>

  <p>Рика се поново разлеже — рекло би се испод земље — дубока, тешка, усиљена, као да ју је звер тешко извлачила из својих снажних плућа. Ишла је ниско над земљом, наизменце јачала и стишавала се, прелазећи понекад у глуво, веома суморно јечање.</p>

  <p>— Кали, дотури које дрво на ватру! — јави се Сташа.</p>

  <p>Црнац тако журно баци на ватру нарамак грања да најпре букну читав сноп искри, па тек онда полете увис висок пламен.</p>

  <p>— Сташа, лав нас неће напасти?... Зар не? — шапутала је Нела вукући дечака за рукав.</p>

  <p>— Не. Неће напасти. Погледај како је зериба висока...</p>

  <p>И говорећи тако, веровао је одиста да им опасност не прети, али се бојао за коње, који су се све ближе прибијали уз ограду и могли су је погазити.</p>

  <p>Међутим, рика је прешла у отегнуто, громовито урлање, од којега премире сваки живи створ. Чак и оним људима који не знају за страх дршћу мишићи као што дршћу прозорска окна од далеких топовских пуцњева.</p>

  <p>Сташа баци летимичан поглед на Нелу и кад виде како јој се тресе брадица и како јој се влаже очи, рече:</p>

  <p>— Не бој се, не плачи!</p>

  <p>А она му одговори исто онако као некад у пустињи:</p>

  <p>— Ја нећу да плачем... само ми се... очи зноје! Ох!</p>

  <p>Последњи јој се узвик зато оте из уста јер се у томе тренутку из шуме заори други урлик, још силнији од првога, јер је био ближи. Коњи почеше просто да наваљују на зерибу и да није било дугог и као челик тврдог трња на багремовим гранама, изломили би је. Саба је режао и истовремено дрхтао као лист, а Кали поче понављати испрекиданим гласом:</p>

  <p>— Господару! два! два!... два!...</p>

  <p>А кад лавови осетише један другога, не престајаху сад урликати и страшни концерт трајао је у помрчини непрестано, јер кад би једна звер ућутала, почињала је друга. Сташа убрзо није могао разазнати откуда долазе њихови гласови, јер их је одјек понављао у кланцу, а стена их слала стени, ишли су гором и долом, испуњавали шуму, џунглу, наткриливши сву таму грмљавином и страхотом.</p>

  <p>Само је једно изгледало дечаку извесно, а то је да су се све више приближавали. Кали је исто тако опазио да лавови оптрчавају логориште, правећи све мање кругове, да их од напада задржава само светлост пламена, па урлицима изражавају своје негодовање и страховање.</p>

  <p>Али је и он сматрао да опасност прети једино коњима јер рече раставивши прсте:</p>

  <p>— Лавови заклати један, заклати два — али не све! Не све!...</p>

  <p>— Подстакни ватру! — понови Сташа.</p>

  <p>Опет букну живљи пламен; урлици престадоше наједном. Али Кали подиже главу и гледајући увис, поче ослушкивати:</p>

  <p>— Шта је? — запита Сташа.</p>

  <p>— Киша! — одврати црнац.</p>

  <p>Сташа сад напреже слух. Грање од дрвета прекривало је шатор и целу зерибу, те на земљу не паде још ниједна кап, али се горе чуло како лишће шушти. Како запарни ваздух није кретао ни најмањи ветрић, лако се могло закључити да то киша почиње шуштати у лишћу.</p>

  <p>Шуштање је сваким часом постајало све јаче и после неког времена деца опазише при светлости ватре како с лишћа цуре капље налик на крупно ружичасто бисерје. Почињао је пљусак, како је предвидео Кали. Шуштање се претвори у жубор. Падало је све више капљи, а најзад кроз густо лишће почеше пробијати читави млазеви воде.</p>

  <p>Ватра се загаси. Узалуд је Кали дотурао читаве нарамке грања. Мокро грање одозго само се димило, а доле је пиштало угљевље — и чим би се подигао пламен, одмах би се и загасио.</p>

  <p>— Кад пљусак залије ватру, браниће нас још зериба — рече Сташа да би умирио Нелу.</p>

  <p>Онда одведе девојчицу под шатор и замота је у ћебе, али сам брже-боље изиђе, јер се кратко испрекидано урликање јави поново. Сад се оно разлеже много ближе и као да је у њему звучала радост.</p>

  <p>Пљусак је био све јачи. Киша је бубњала по тврдоме лишћу набака и пљуштала. Да ватра није била под заклоном грања, одмах би се угасила, али се и овако изнад ње само подизао дим, а кроз њега су просијавали танки плаветни пламичци. Кали је дигао руке и није више дометао суварке. Али пребаци конопац преко једне гране и помоћу њега се све више пео уза стабло.</p>

  <p>— Шта то радиш? — узвикну Сташа.</p>

  <p>— Кали се пењати на дрво.</p>

  <p>— Зашто? — дрекну дечак, расрђен због црнчевог самољубља.</p>

  <p>Светла, страшна муња раскиде мрак, а Калијев одговор заглуши изненадна грмљавина, која затресе небо и прашуму. Истовремено се подиже вихор, затресе гране на дрвету, за трен ока распрши огњиште, дограби још распаљено угљевље под пепелом и понесе га у џунглу заједно са снопом искри.</p>

  <p>На тренутак логориште обави непрозирна помрчина. Страшна тропска бура разбесне се на земљи и небу. Грмљавина се ређала за грмљавином, муња за муњом. Крваве стреле громова парале су небо црно као мртвачки покров. На оближњем стењу појави се чудна, плаветна кугла, која се неко време котрљала дуж кланца, а онда букну заслепљујућим сјајем и пуче с таквим ужасним треском да се чинило као да ће се стење од потреса расути у прах.</p>

  <p>Онда опет настаде мрак.</p>

  <p>Сташа се уплаши за Нелу, па пипајући пође шатору. Шатор је још стајао заклоњен гнездом термита и огромним стаблом, али први јачи замах вихора могао је да покида конопце и да га понесе богзна куда. А вихор је час слабио, час се подизао бесном силом носећи таласе кише и читаве гомиле лишћа и грања поломљених у оближњој шуми. Сташу обузе очајање. Није знао да ли да остави Нелу у шатору или да је из њега изведе. У првом случају могла се заплести у конопце, па да је вихор однесе с навојима платна, а у другом случају могла је да покисне, па опет да је вихор однесе, јер се и Сташа с највећом муком одржавао на ногама, мада је био кудикамо јачи.</p>

  <p>Ствар је решио вихор који часак касније и подиже кров шатора. Платнени зидови нису давали више никакве заштите. Није остало ништа друго него чекати да бура пређе, у помрчини, кроз коју су кружила два лава.</p>

  <p>Сташа је претпостављао да су се можда и они склонили у оближњу шуму, пред непогодом, али је био уверен да ће се вратити чим она прође. Страшан положај погоршавало је још и то што је ветар сасвим разнео зерибу.</p>

  <p>Све је претило пропашћу. Сташина пушка није могла ништа помоћи. Па ни његова устрајност. Према непогоди, громовима, урагану, киши, помрчини и према лавовима, који су се можда притајили на неколико корака, осећао се слабим и беспомоћним.</p>

  <p>Са свих страна су их обливали водом платнени зидови, које је вихор кидао, те он обгрли Нелу руком, изведе је из шатора, а онда се обоје припише уза стабло набака, чекајући смрт или божју милост.</p>

  <p>Ауто, између једног и другог удара ветра, допре до њих Калијев глас који једва чуше кроз пљускање кише:</p>

  <p>— Велики господару, на дрво, на дрво!</p>

  <p>И истовремено дотаче дечаково раме крај мокрога конопца спуштеног одозго.</p>

  <p>— Привезати биби, а Кали је извући! — викао је даље црнац.</p>

  <p>Сташа се није колебао ни тренутак. Обавивши Нелу ћебетом да се конопац не би урезао у њено тело, опаса је њиме око паса, онда је подиже увис на испруженим рукама и викну:</p>

  <p>— Вуци!</p>

  <p>Прве гране на дрвету израсле су доста ниско, те је Нелин пут кроз ваздух трајао кратко. Убрзо ју је Кали дохватио својим снажним рукама и наместио између стабла и огромне гране где је било доста места чак и за пола туцета тако ситних бића. Није било ветра који би је отуда могао одувати, а осим тога, мада је по целом дрвету цурила вода, ипак је дебело стабло од неколико стопа чувало бар од нових таласа кише коју је ветар косо носио.</p>

  <p>Пошто је обезбедио малу биби, црнац поново спусти конопац за Сташу, али овај, као капетан који последњи одлази с брода што тоне, нареди Меи да се пре њега успуже.</p>

  <p>Кали није морао да је вуче, јер се она зачас успузала по конопцу тако хитро и вешто као да је била шимпанзова рођена сестра. Сташи је било знатно теже, али је и он био толико гимнастичар да је сваладао тежину свога тела заједно с пушком и петнаестак метака којима напуни џепове.</p>

  <p>Тако се сви четворо нађоше на дрвету. Сташа се тако био навикао да у сваком положају мисли на Нелу да је и сад пре свега проверио да ли не може пасти, има ли доста места и да ли може угодно лећи. Умирен у том погледу, поче лупати главу како да је заштити од кише. Али ту није било помоћи. Саградити какав кровић над њеном главом било би лако дању, али сад их је окруживала таква помрчина да уопште нису видели једно друго. Кад би бар та олуја прошла, па да се распали ватра, могли би осушити Нелину одећу! Сташа је с очајањем мислио да ће девојчица, прокисла до голе коже, сигурно сутрадан добити први напад грознице.</p>

  <p>Бојао се да ће пред зору после олује бити хладно, као што је бивало ранијих ноћи. А сада су још таласи ветра били пре врели и киша као угрејана. Сташа се само чудио што киша тако дуго не попушта, јер је знао да олује око повратника трају утолико краће уколико су бешње.</p>

  <p>Тек после дужег времена утиша се грмљавина и удари ветра ослабише, али је киша стално падала, додуше не онаквим пљуском као раније, али је била тешка и тако густа да лишће набака није давало никакав заклон од ње. Одоздо се чуло жуборење воде као да се читава џунгла претворила у једно језеро. Сташа помисли да би их у кланцу снашла неминовна смрт. Много му је било жао кад је помислио шта ће бити са Сабом — и није смео о њему да говори с Нелом. Али се опет мало надао да ће довитљиви пас наћи добро склониште међу стењем што је штрчало над кланцем. Ипак, није му се могло притећи у помоћ.</p>

  <p>Седели су једно крај другога, међу широким гранама, киснули и чекали дан. Пошто прође још неколико часова, ваздух се поче хладити и киша најзад престаде. Свакако је и вода већ отекла низа стрмине на нижа места, јер се није чуло ни пљускање нити жуборење. Сташа је ранијих дана опазио да Кали уме да распали ватру чак и од мокрог грања, те нареди црнцу да сиђе и да покуша неће ли у томе успети и овога пута. Али у тренутку кад му се обрати, деси се нешто што им свима следи крв у жилама.</p>

  <p>Дубоку ноћну тишину наједном прекиде коњски врисак, страшан, ужасан, пун бола, страха и самртничкога пренеражења. Усковитла се нешто у мраку, зачу се кратко дахтање, затим глухо стењање, кркљање па други врисак коњски, још ужаснији, а онда се све утиша.</p>

  <p>— Лавови, велики господару! Лавови клати коње! — шаптао је Кали.</p>

  <p>Било је нечега тако ужасног у томе ноћноме нападу, у тој надмоћи чудовишта и у томе наглом клању немоћних животиња, да Сташа занеме за часак и заборави на пушку. Уосталом, шта би користило да пуца у оваквој помрчини? Сем ако не зато да би ове ноћне убице, ако би их светлост и пуцањ престрашили, оставиле већ поклане коње, а појуриле за онима који су се разбежали и отишли онолико далеко колико су могли спутаних ногу.</p>

  <p>Сташу подиђоше жмарци кад помисли шта би се десило да су остали доле. Припијена уз њега, Нела је тако дрхтала као да ју је ухватио први напад грознице, али их је дрво штитило бар од зверова. Кали им је просто спасао живог.</p>

  <p>Била је то ипак страшна ноћ најстрашнија на целом путу.</p>

  <p>Седели су као покисле птице на грани, ослушкујући шта се дешава доле. А тамо је неко време трајала дубока тишина, али се ускоро зачуше мумлање, па као мљескање, шљапкање откинутог комађа меса, а с тим и засоптано дисање и бректање зверова.</p>

  <p>Мирис живога меса и крви допре чак до дрвета, јер су се лавови гостили не даље, него на двадесет корака од зерибе.</p>

  <p>И толико су се дуго гостили да се Сташа најзад расрди. Дохвати пушку и опали према оним гласовима.</p>

  <p>Али му одговори само испрекидани гневни урлик, а онда се зачу како крцкају кости у снажним чељустима. У дубини су плаво и црвено блескале очи хијена и шакала који су чекали свој ред.</p>

  <p>И тако су протицали дуги ноћни часови.</p>

</body>

</html>