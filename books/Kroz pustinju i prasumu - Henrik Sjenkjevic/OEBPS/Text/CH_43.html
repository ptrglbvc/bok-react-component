<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XLIII</h1>

  <p>Караван је кренуо сутрадан у зору. Млади црнац је био весео, мили деспотица блага и послушна и даље, а Сташа пун снаге и наде. Ишло је с њима сто Самбура и сто Ва-хима — четрдесет од оних последњих наоружани ремингтонкама, из којих су некако умели да гађају. Бели вођа, који их је у томе вежбао три недеље, знао је додуше да ће кад затреба направити много више галаме него штете, али је мислио да у сукобима с дивљацима галама одиграва не мању улогу од танади, па је био задовољан својом гардом. Узели су велике резерве мањока, погача печених од великих и дебелих белих мрава, пажљиво осушених и самлевених у брашно, као и много сувога меса. С караваном је пошло десетак жена, које су носиле различите добре ствари за Нелу и мешине од антилопских<b> </b>кожа за воду. Са високих Кингових леђа Сташа је пазио<b> </b>на ред, издавао наређења — можда не толико што су била потребна колико због тога што га је опијала улога вође — и с поносом погледао на своју малу армију.</p>

  <p>„ Кад бих хтео”, говорио ј е у себи, „могао бих овде постати краљ свим народима Докоа, онако као Бењовски на Мадагаскару!”</p>

  <p>И кроз главу му пролете мисао да би било добро вратити се некад овамо, освојити велику и пространу земљу, цивилизовати црнце, основати у овим пределима нову Пољску, или чак кренути некад на челу извежбаних црначких одреда у стару Пољску. Како је ипак осећао да у тој мисли има нечега смешног и како је сумњао да би му отац допустио да одигра улогу Александра Македонског у Африци, није хтео своје планове да повери Нели, који је свакако била једина личност на свету која би била готова ди му запљеска.</p>

  <p>А при том, пре но што освоји ове крајеве Африке, требало је пре свега да се из њих извуче, те се забави ближим стварима. Караван се развукао као дуг ланац. Седећи на Кингову врату, Сташа се реши да иде на крају каравана како би имао све пред очима.</p>

  <p>А кад су људи пролазили један за другим поред њега, он опази, не без чуђења, да су два чаробњака, М’Куње и М’Пуа, они који су добили батине од Калија, у каравану и да иду заједно с другима на пут с пакетима на глави.</p>

  <p>Он их заустави и запита:</p>

  <p>— Ко вам је наредио да идете?</p>

  <p>— Краљ — одговорише обојица клањајући се покорно.</p>

  <p>Али под привидном покорношћу њихове су очи тако дивље севале, а на лицима се огледала таква срџба, да их је Сташа у први мах хтео отерати. То није учинио једино због тога да не поткопава Калијев углед.</p>

  <p>Али га ипак одмах позва.</p>

  <p>— Јеси ли ти то наредио чаробњацима да иду с нама? — запита.</p>

  <p>— Кали наредити, јер Кали паметан.</p>

  <p>— Па питам те још једном зашто их твоја памет није оставила код куће?</p>

  <p>— Јер кад би М’Куње и М’Пуа остати, онда би обојица наговарати Ва-химе да би Ва-хими убити Калија по повратку, али ако они ићи с нама, Кали на њих гледати и пазити.</p>

  <p>Сташа промисли часак па рече:</p>

  <p>— Можда имаш право, али ипак добро пази на њих и дању и ноћу, јер им зло гледа из очију.</p>

  <p>— Кали имати бамбус — одговори млади црнац.</p>

  <p>Караван се крете. У последњем тренутку Сташа нареди да гарда наоружана ремингтонкама иде на крају каравана, јер је те људе он сам бирао, па су били одабрани и најпоузданији. За време вежбања с оружјем, које је трајало доста дуго, они су унеколико заволели свога младога вођу, а у исти мах, као људи најближи његовој поштованој особи, сматрали су себе за нешто боље од других. Сад су имали да стражаре над целим караваном и да хватају оне којима би се прохтело да умакну.</p>

  <p>Могло се предвидети да ће бити и бегунаца кад почну напори и опасности.</p>

  <p>Али је првога дана све ишло у најбољем реду. С теретима ни глави, сваки наоружан копљем и са неколико мањих копаља или такозваних асагаја, црнци су се растегли као дугачка змија кроз џунглу. Неко време су се кретали јужном обалом језера, по равници, али како су језеро опкољавали са свих страна високи врхови, кад су кренули ка истоку, морали су се пети узбрдо. Стари Самбури, који су познавали те крајеве, тврдили су да ће караван морати да пређе преко високих планинских превоја које су називали Кулал и Инро, а онда ће ући у предео Ебене, који се налази јужно од Боранија. Сташа је знао да не могу ићи право на исток јер се сећао да је Момбаса на неколико степени иза полугара, а то значи од тога непознатог језера доста на југ. Како је имао неколико Линдеових компаса, није се бојао да ће скренути с правога пута.</p>

  <p>Прво им преноћиште испаде на шумовитој узвишици. Кад паде мрак, разгоре се неколико десетина ватри, крај којих су црнци пекли сушено месо и јели тесто од мањокова корења, вадећи га прстима из судова. Кад умирише глад и жеђ, почеше међу собом причати куд их бвана кубва води и шта ће за то од њега добити. Неки су певали чучећи и џарајући ватру, а сви су тако дуго и тако гласно говорили да им је Сташа на крају морао наредити да ћуте како би Нела могла спавати.</p>

  <p>Ноћ је била веома хладна, али сутрадан, кад први сунчеви зраци обасјаше околину, ваздух се одмах угреја. О сунчеву изласку мали путници видеше чудан призор. Баш су се приближавали језерцу, широком око два километра, или боље рећи великој баруштини коју су кише направиле у планинској котлини, кад наједном Сташа узвикну, седећи заједно с девојчицом на Кингу и разгледајући околину кроз доглед:</p>

  <p>— Погледај, Нела, слонови иду у воду.</p>

  <p>И доиста, на удаљености од пола километра видело се крдо од пет слонова, како се један за другим лагано приближавају језеру.</p>

  <p>— То су неки чудни слонови — рече Сташа, загледајући их пажљиво. — Мањи су од Кинга и уши имају много мање и не видим уопште зубе.</p>

  <p>Међутим, слонови уђоше у воду, али се не зауставише на обали, како је то обично чинио Кинг, и не почеше се поливати сурлама, него идући стално напред, тонули су све дубље, тако да су на крају вирила изнад воде само њихова црна леђа налик на комађе стења.</p>

  <p>— Шта је то? Гњурају се! — узвикну Сташа.</p>

  <p>Караван се знатно приближи обали, па се најзад нађе над њом. Сташа га заустави и необично зачуђен стаде погледати час на Нелу, час на језеро.</p>

  <p>Слонови се више уопште нису видели, само се на глаткој стакленој води, чак и голим оком, могло разликовати нешто као пет округлих црвених цветова како вире над површином и како се лаким кретањем лелујају.</p>

  <p>— Они стоје на дну, а то су врхови сурла — јави се Сташа не верујући рођеним очима.</p>

  <p>А онда запита Калија:</p>

  <p>— Кали, јеси ли видео?</p>

  <p>— Да, господару, Кали знати, то су водени слонови — одговори мирно млади црнац.</p>

  <p>— Водени слонови?</p>

  <p>— Кали их више пута видети.</p>

  <p>— И они живе у води?</p>

  <p>— Ноћу излазити у џунглу и пасти, а дању живети у језеру, као и кибоко (нилски коњ). Они изићи тек кад зађе сунце.</p>

  <p>Сташа се дуго није могао прибрати од чуђења и да се није журио на пут, задржао би караван све до вечери да боље загледа те необичне животиње. Али му паде на памет да слонови могу испловити са супротне стране језера, а макар изишли и негде ближе, тешко ће бити пажљиво их загледати у мраку.</p>

  <p>Зато даде знак за полазак, али је уз пут говорио Нели:</p>

  <p>— Но, видели смо нешто што нису никад виделе очи једног Европљанина! И знаш шта мислим? Ако дођемо до океана срећно, нико нам неће поверовати кад кажем да у Африци има и водених слонова.</p>

  <p>А кад би једнога од њих ухватио и повео с нама на океан? рече Нела, уверена као и увек да Сташа може све.</p>

</body>

</html>