<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XL</h1>

  <p>После четири дана Сташа се заустави на дужи одмор на једноме брду, налик на Линдеову планину, али нешто мањем и ужем. Те вечери Саба прекла после тешке борбе великог павијана мужјака, којега нападе у тренутку кад се овај забављао остацима змаја, другога по реду од оних које су деца пустила пре но што ће кренути према океану. Користећи се одморима, Сташа и Нела су одлучили да стално лепе све нове и нове змајеве, али да их пуштају само онда кад силни монсун буде дувао са запада на исток. Сташа је рачунао да ће, ако макар и један падне у европске или арапске руке, свакако на себе свратити необичну пажњу и учиниће да се пошаље експедиција да их спасе. За сваки случај, он је поред енглеских и француских написа додавао и арапски, што му није било тешко, јер је одлично знао арапски језик.</p>

  <p>Ускоро по поласку са одморишта Кали изјави да у ланцу планина које су видели на истоку познаје неке врхове који опкољавају Велику црну воду или Баса-Нарок, али ипак није био сигуран у то, јер су планине добијале различите облике према томе с којега су их места гледали. Пошто су прешли једну омању долину обраслу жбуњем кусоа, која је изгледала као какво ружичасто језеро, наиђоше на кућу неких усамљених ловаца. У њој су била два црнца од којих је једнога био ујео кончар, па је лежао болестан. Али су обојица били тако дивљи и глупи, а при том тако престрашени доласком неочекиваних гостију и тако уверени да ће бити поубијани, да се у први мах од њих ништа није могло сазнати. Тек неколико залогаја сувога меса развезаше језик ономе који је био не само болестан, него и изгладнео, јер му је друг давао храну врло штедљиво. Од њега сазнадоше да на дан путовања леже разбацана села, којима владају краљићи независни једни од других, а затим иза стрме планине почиње Фумбина земља и простире се на запад и југ од Велике воде. Кад Сташа то чу, велики му терет спаде са срца, а у душу му се усели нова храброст. Било како му драго, они су већ били готово на прагу земље Ва-хима.</p>

  <p>Како ће даље изгледати путовање, заиста је тешко било предвидети, а ипак се дечак у сваком случају могао надати да оно неће бити теже, па чак ни дуже од оног страшног пута с обала Нила, које је ипак превалио захваљујући својој изузетној довитљивости и за које је време сачувао Нелу од пропасти. Није ни сумњао у то да ће их, захваљујући Калију, Ва-хими примити најљубазније и да ће им дати сваку помоћ. Уосталом, он је већ добро познавао црнце, знао је како треба с њима поступати и био је скоро уверен да би некако чак и без Калија умео да се снађе.</p>

  <p>— Знаш — говорио је Нели — од Фашоде смо превалили више од половине пута, а за време овога који још имамо пред собом можемо наићи на врло дивље црнце, али на дервише више нећемо наићи.</p>

  <p>— Ја више волим црнце — одговори девојчица.</p>

  <p>— Да, док те буду сматрали за божанство. Уграбљен сам из Фајума заједно с госпођицом која се звала Нела, а одвешћу некакву Мзиму. Рећи ћу оцу и господину Раулисону да те никад не зову друкчије.</p>

  <p>А њене очи се почеше одмах блистати и смејати.</p>

  <p>— Можда ћемо видети татице у Момбаси?</p>

  <p>— Можда. Да није тога рата на обалама Баса-Нарока, били бисмо тамо раније. Шта је Фумби било потребно да се у то плете!</p>

  <p>Када то рече, он даде знак Калију:</p>

  <p>— Кали, је ли болесни црнац чуо о рату?</p>

  <p>— Чуо је. Бити велики рат, много велики — Фумбе са Самбурима.</p>

  <p>— Па шта ће бити? Како ћемо проћи кроз земљу Самбура?</p>

  <p>— Самбури побећи пред великим господаром, пред Кингом и пред Калијем.</p>

  <p>— И пред тобом?</p>

  <p>— И пред Калијем, јер Кали има пушку која грмети и убијати.</p>

  <p>Сташа поче размишљати о томе како ће он учествовати у борбама међу племенима Ва-хима и Самбуру и реши се да ствар тако уреди да им рат не отежава путовање. Схватио је да ће њихов долазак бити потпуно неочекиван догађај који ће одмах осигурати Фумби премоћ. Само је требало ваљано искористити предвиђену победу.</p>

  <p>У сеоцима о којима је говорио болесни ловац добили су нове вести о рату. Оне су биле све тачније, али за Фумбу неповољне. Мали путници сазнадоше да је он водио одбрамбени рат и да је племе Самбуру, под вођством свога краља, по имену Мамбе, заузело знатан део земље Ва-хима и отело много крава. Причало се да рат бесни углавном на јужноме крају Велике воде, где је на високој и широкој стени велика Фумбина бома.</p>

  <p>Те вести веома забринуше Калија, који је зато молио Сташу да што брже превале ту планину која их дели од земаља у којима бесни рат. Јамчио је да ће умети да нађе пут којим ће провести не само коње него и Кинга. Већ је био у крају који је добро познавао и сада је врло добро разликовао врхове познате му још из детињства.</p>

  <p>Ипак, прелаз није био лак и да им нису помогли становници последњег сеоцета, које су даровима придобили, морали би за Кинга тражити други пут. Они су пак боље од Калија познавали кланце који су били с ове стране планине и после дводневног тешког путовања, за којега им је ноћу досађивала велика хладноћа, преведоше најзад караван срећно на планинско седло, а са седла у долину која је већ била у земљи Ва-хима.</p>

  <p>Рано се Сташа зауставио на одмор у тој пустој долини опкољеној жбуњем. Кали је још исте ноћи кренуо даље, јер је молио да може отићи на коњу према очевој боми, удаљеној на дан путовања, да испита како је. Сташа и Нела очекивали су га целу ноћ и цео дан у највећем немиру — већ су мислили да је погинуо или да је пао непријатељима у руке када се најзад појави на омршавелом и запенушеном коњу, и сам исто тако уморан и тако потиштен да га је било жалосно погледати.</p>

  <p>Одмах паде Сташи пред ноге и поче преклињати за помоћ.</p>

  <p>— О, велики господару! — говорио је — Самбури победили Фумбине ратнике, много их побити и растерати оне које не побити, а Фумба и његови ратници немати шта јести и пропасти ако велики господар не убити Мамбу и све Самбуре заједно с Мамбом.</p>

  <p>Преклињући тако, он је грлио Сташина колена, а овај намршти обрве и дубоко размишљаше о томе шта треба да учини, јер му је било стало до Неле, као увек и свуда.</p>

  <p>— Где су — запита најзад — ти Фумбини ратници које су Самбури растерали?</p>

  <p>— Кали их је нашао и они одмах овамо доћи.</p>

  <p>— Колико их има?</p>

  <p>Млади црнац мрдну десет-петнаест пута прстима обе руке и ноге, али очевидно није могао тачно означити број, из простог разлога што није умео рачунати више од десет и свака већа количина представљала му се само као венги, то јест много.</p>

  <p>— Па ако овамо дођу, ти им се стави на чело и иди оцу у помоћ — рече Сташа.</p>

  <p>— Они се бојати Самбура и с Калијем не поћи, али с великим господарем поћи и побити венги, венги Самбура.</p>

  <p>Сташа се поново замисли.</p>

  <p>— Не — рече на крају — ја не могу биби водити у битку, нити је оставити саму, и нећу то учинити ни за шта на свету.</p>

  <p>На то се Кали подиже и, склопивши руке, поче понављати с времена на време:</p>

  <p>— Луела! Луела! Луела!</p>

  <p>— Шта је то Луела? — запита Сташа.</p>

  <p>— Велика бома за жене племена Ва-хима и Самбуру — одговори млади црнац.</p>

  <p>И поче причати необичне ствари. Фумба и Мамба су водили међу собом стално ратове још из давних времена. Уништавали су једни другима плантаже и отимали стоку. Али је на јужној обали језера било место звано Луела у којем су се чак и за време најжешћих борби састајале на тргу жене оба народа потпуно заштићене. То је било свето место. Рат се водио само између мушкараца, а никакви порази нити победе нису утицали на судбину жена, које су у Луели, иза глинене ограде која је опкољавала пространо тржиште, налазиле потпуно сигурно прибежиште. За време немира многе су се склањале тамо са децом и стоком. Друге су долазиле чак из удаљених села носећи суво месо, пасуљ, просо, мањок и другу разноврсну храну. Ратници нису смели водити борбу на мањој удаљености од Луеле него што може допрети певање петлова. Исто тако нису смели прелазити земљани бедем којим је трг био опкољен. Само су могли стајати пред бедемом, а тада су им жене давале храну привезану за дуге бамбусове штапове. Био је то прастари обичај и никад се није десило да би га која страна прекршила. Победиоцима је исто тако увек било стало до тога да пресеку побеђенима пут за Луелу и да им не допусте да се приближе светоме месту на удаљеност мању него што може допрети певање петлова.</p>

  <p>— О, велики господару — преклињао је Кали, грлећи поново Сташи колена — велики господар одвести биби у Луелу, па сам узети Кинга, узети Калија, узети пушке, узети огњене змије и побити рђаве Самбуре.</p>

  <p>Сташа је поверовао речима младога црнца, јер је већ раније слушао да у многим местима у Африци рат не обухвата жене. Сећао се како је некада један млад немачки мисионар причао у Порт-Саиду да у близини огромне планине Килиманџаро, веома ратоборно племе Масаи чува као светињу обичај по којем жене зараћених страна иду потпуно слободно на одређене тргове и никад их нико не напада. Сташу веома обрадова што је на обалама Баса-Нарока постојао такав обичај, јер је могао бити сигуран да Нели не прети никаква опасност услед рата. Зато се решио да без одлагања крене с девојчицом у Луелу, тим пре што се пре завршетка рата и тако није могло мислити о даљем путовању, за које је била потребна помоћ не само Ва-хима него и Самбура.</p>

  <p>Привикнут на брзо одлучивање, он је већ знао како треба да учини. Ослободити Фумбу, потући Самбуре, али не допустити Ва-химима сувише крваву освету, а потом наредити да буде мир. Помирити завађене стране изгледало му је преко потребно и најкорисније и то не само за њега, него и за црнце. „Тако треба да буде — и тако ће бити!” — рече сам себи а, међутим, хотећи да утеши младога црнца којега је жалио, изјави да помоћ не одбија.</p>

  <p>— Колико има одавде до Луеле? — запита.</p>

  <p>— Пола дана пута.</p>

  <p>— Дакле, слушај, одвешћемо тамо одмах биби, а онда ћу поћи на Кингу и одагнаћу Самбуре од боме твога оца. Ти ћеш поћи са мном и борићеш се с њима.</p>

  <p>— Кали ће их убијати из пушке!</p>

  <p>И одједном се његово очајање претвори у радост, поче скакати, смејати се и захваљивати Сташи с таквим одушевљењем као да је већ победио. Али даље изливе захвалности и весеља прекиде му долазак ратника које је скупио за време свога извиђања и којима је наредио да ступе пред лице белога господара. Било их је око триста, наоружаних штитовима од коже нилскога коња, копљима, луковима и ножевима. Главе су им биле украшене перјем, гривама павијана и папраћу. Кад видеше слона како служи човеку, кад видеше бела лица, Сабу и коње, исто се онако поплашише и згрануше као и црнци у сеоцима кроз која је караван пролазио раније. Али их је Кали унапред обавестио да ће видети добру Мзиму и силнога господара, „који убија лавове, који је убио вобо, којега се боји слон, који ломи стене, пушта огњене змије” и тако даље — па уместо да беже, поставише се у дуги ред, без речи, зачуђени, разрогачених очију, не знајући да ли треба да клекну или да падну на лице, али истовремено пуни вере да ако им ти необични створови помогну, онда ће одмах бити крај победама Самбура. Сташа пројаха на слону дуж реда, потпуно као вођ који прегледа војску, онда нареди Калију да им понови његово обећање да ће ослободити Фумбу и издаде заповест да се креће ка Луели.</p>

  <p>Кали је пошао с неколико ратника напред да би саопштио женама оба племена да ће имати неисказану и необичну срећу да виде добру Мзиму, која ће доћи на слону. Ствар је била тако изванредна да су чак и оне жене, које су као Ва-химке познале у Калију изгубљеног наследника престола, сматрале да се млади краљев син шали с њима и чудиле су се што му је до шале у тако тешким временима за цело племе и за Фумбу. Али кад после неколико часова ипак угледаше огромнога слона како се приближава бедемима, а на њему бели паланкин, обузе их огромна радост и примише добру Мзиму с таквим усклицима и урликањем да је Сташа у први мах ове гласове сматрао за експлозију мржње, тим више што су због нечувене ружноће ове црнкиње изгледале као вештице.</p>

  <p>Али су то биле појаве изванредног поштовања. Кад у углу трга наместише Нелин шатор, под сенком два густа дрвета, Ва-химке и Самбурке га окитише венцима и китама цвећа, а онда нанеше толико много хране да би било довољно за месец дана, и то не само за божанство, него и за његову пратњу. Усхићене жене клањале су се чак и пред Меом, која им је, одевена у ружичасту тканину и с неколико ниски плавих ђердана, изгледала исто тако, као слушкиња Мзиму, створењем далеко вишим од обичних црнкиња. Насибуа, с обзиром на његов детињи узраст, пустише преко бедема, а он одмах поче да се поклонима који су донесени Нели користи тако свесрдно да је већ после једног часа његов стомачић подсећао на афрички војнички бубањ.</p>

</body>

</html>