<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXXVII</h1>

  <p>Кренули су ипак тек неколико дана после овога разговора. После кратке молитве у којој су се топло препоручили богу, пођоше у свитање, у шест часова ујутру. На челу је јахао на коњу Сташа. За њим је озбиљно корачао Кинг, машући ушима и носећи на снажним леђима платнени паланкин, а у паланкину Нелу и Меу; затим су ишли, један за другим, Линдеови коњи, повезани дугим палмовим ужетом, носећи разноврсне товаре, а караван је завршавао мали Насибу на магарцу, исто тако ухрањеном као што је и сам био.</p>

  <p>Како је било рано, жега се није одмах сувише осећала, мада је дан био ведар, и иза планина Карамојо помолило се дивно сунце, које није заклањао ниједан облачак. Али је поветарац с истока ублажавао топлоту његових зракова. На часове се чак подизао доста јак ветар, под чијим се дахом повијала трава, и читава џунгла се таласала као море. После обилних киша све је растиње тако бујно израсло да су се, особито на нижим местима, у трави губили не само коњи него чак и Кинг, тако да се над усталасаном зеленом површином видео само бели паланкин који се кретао напред као лађа на језеру. После једночасовнога путовања наиђоше на малој сувој узвишици, која се уздизала источно од Линдеове планине, на огромне бôце, са стабљикама дебљине стабла од дрвета а цветовима великим као људска глава. На косама неких брежуљака, које су издалека изгледале јалове, видели су вресове високе око осам метара. Друге биљке које у Европи спадају у најситније овде су имале размере сличне боцама и вресовима, а огромно појединачно дрвеће које се уздизало над џунглом изгледало је заиста као црква. Особито смокве зване даро, чије су се повијене гране, када додирну земљу, претварале у нова стабла, прекривале су огромне просторе, тако да је свако дрво чинило прави одвојени гај.</p>

  <p>Крај, гледан издалека, изгледао је као једна шума; али се изблиза видело да велико дрвеће расте на сваких петнаестак, каткад и на неколико десетина корака. На северној страни видело се чак врло мало дрвећа и крај је добијао изглед планинске степе прекривене равном џунглом, над којом се подизало само багрење налик на кишобране. Трава је тамо била зеленија, мања и очевидно боља као испаша, јер су Нела с Кингових леђа и Сташа с узвишица на које се пео видели тако велика стада антилопа на каква досад нигде нису наишли. Антилопе су пасле понекад одвојено, а каткад помешане заједно: гну, пуфу, аријеле, антилопе-краве, бубале, јарци-скакачи и велики куду. Било је и зебра и жирафа. Кад би видела караван, стада су престајала да пасу, подизала су главе и стрижући ушима зачуђено гледала бели паланкин, а онда би се зачас разбегла куд које; кад би се удаљила неколико стотина корака, поново би се заустављала, поново би се загледала у ту ствар коју нису познавала, па би најзад, задовољивши радозналост, продужавала мирно да пасу. Понекад би искочио испред каравана носорог, уз фрктање и ломљаву, али и против своје насртљиве природе и готовости да нападне све што му се пред очима појави, срамно је бежао чим би спазио Кинга, којега су само Сташине заповести задржавале од гоњења.</p>

  <p>Афрички слон мрзи носорога и ако нађе његов свежи траг, тада, уздајући се у своју већу снагу, иде за њим док не нађе противника и док се с њим не потуче, а из тога готово увек пада као жртва носорог. Кинг их је свакако повише имао већ на души, па му није било лако да се одрекне старога обичаја, али је већ био тако припитомљен и тако се већ био свикао да сматра Сташу за свога господара, да је, чим би чуо његов глас и опазио његов строги поглед, спуштао уздигнуту сурлу, опуштао уши низ тело и ишао мирно даље. Додуше, Сташа је желео да види борбу ових дивова, али се бојао за Нелу. Кад би се слон пустио у трк, паланкин би се могао разлетети, а што је још горе, огромна животиња је могла закачити њиме за прву грану на путу, а тада би Нелин живот био у страшној опасности. Сташа је знао из описа ловова, које је читао у Порт-Саиду, да се ловци на тигрове у Индији више него тигрова боје да слон у гужви или гоњењу не закачи кућицом за дрво. Уосталом и сам трк овога дива је тако тежак да такво јахање нико не би дуго могао издржати без штете по здравље.</p>

  <p>Али, с друге стране, Кингово присуство је отклањало многе опасности. Опаки и дрски биволи, које су тога дана срели кад су ишли на мало језеро, где се обично с вечери скупљало све звериње из околине, кад га видеше, разбежаше се, па обишавши читаво језеро, пили су с друге стране. Ноћу је Кинг, с привезаном задњом ногом за дрво, чувао шатор у којем је спавала Нела; а то је била тако сигурна стража да је Сташа, истина, наредио да се ложи ватра, али је сматрао да није потребно опкољавати логориште зерибом, мада је знао да крај у којем је живело тако много стада антилопа не може бити без лавова. И доиста се исте ноћи десило да је неколико лавова почело урлати под огромним смрекама<a id="n11" href="../Text/notes.html#e11"><sup>11</sup></a> које су расле на косама брежуљака. Поред тога што је ватра пламтела, лавови су се приближавали логоришту, примамљени коњским задахом, али кад је досадило Кингу да слуша њихове гласове и кад се наједном у тишини разлеже његов страшни баритус<a id="n12" href="../Text/notes.html#e12"><sup>12</sup></a> као грмљавина — умукоше као посрамљени, схвативши очевидно да је боље не упуштати се с таквом личношћу ни у какав непосредан посао. И деца су остатак ноћи преспавала одлично и тек у зору кретоше даље на пут.</p>

  <p>Али за Сташу настадоше поново бриге и немири. Најпре опази да иду лагано и да неће моћи дневно прелазити више од десет километара. Крећући се тако, успели би додуше за месец дана да стигну до граница Абисиније, али како је Сташа решио да у свему поступе по саветима Линдеовим, а Линде је одлучно тврдио да неће успети да продру до Абисиније, остајао је само пут ка океану. Према рачунању Швајцарца, од океана их је делило преко хиљаду километара — и то у правој линији, јер је још више било до Момбасе, која је била више на југ. То значи да би читаво путовање имало да траје преко три месеца. Сташа је са страхом мислио да су то три месеца мука, напора и опасности које им прете од црначких племена на која су могли наићи. Још су били у пустој земљи из које су народ отерале богиње и вести о дервишким покољима, али је Африка уопште доста насељена, те су морали пре или после заћи у крајеве настањене непознатим племенима, којима као обично владају дивљи и сурови краљићи. Није било лако из тако тешког положаја изићи слободан и читав.</p>

  <p>Сташа је просто рачунао на то да ће, ако наиђу на народ Ва-хима, извежбати неколико десетина ратника у гађању из пушке, па ће их потом уз велика обећања наговорити да га прате све до океана. Али Кали није имао појма где живе Ва-хими, а Линде, који је нешто о њима чуо, није могао исто тако показати ни пут к њима нити лично означити место на којем живе. Линде је спомињао неко велико језеро, за које је знао само по причању, а Кали је као извесно тврдио да с једне стране тога језера, које је називао Баса-Нарок, живе Ва-хими, а с друге Самбури. И Сташа је био забринут што о таквоме језеру није било никаква помена у географији Африке, која се врло тачно учила у школи у Порт-Саиду. Да му је говорио само Кали, он би претпостављао да је то Викторија-Нијанза, али се није могао толико варати Линде, који је ишао баш до Викторије на север, дуж планина Карамојо и из онога што је чуо од становника тих планина закључио да је то тајанствено језеро даље на исток и север. Сташа није знао шта да мисли о свему томе, а бојао се да би могао уопште не наићи ни на језеро ни на Ва-химе; бојао се такође дивљих племена, безводних џунгли, непрелазних планина, мушице це-це која убија животиње, бојао се болести спавања, грознице због Неле, жеге и тог бескрајног пространства које их је делило од океана.</p>

  <p>Али кад су напустили Линдеову планину, није им остајало ништа друго него да иду напред, стално на исток. Линде је говорио, додуше, да то путовање превазилази моћи чак и енергичног и искусног путника, али је Сташа већ био стекао много искуства, а што се тиче енергије, кад је била реч о Нели, он је решио да из себе извуче онолико смисла за сналажење колико буде потребно. Међутим, требало је штедети снагу нежне девојчице, те се решио да путују само од шест часова ујутру до десет пре подне, а други део пута од три до шест после подне, то јест до заласка сунца, преузимати само ако на месту првог одморишта не би било воде.</p>

  <p>Међутим, како су за време масике кише веома обилно падале, воду су налазили свуда. Језерца која су направили пљускови у долинама била су још добро напуњена, а овде-онде су се с планина сливали потоци, носећи кристалну и хладну воду, у којој је купање било угодно, а истовремено сасвим сигурно, јер крокодили живе само у већим водама где има риба, које су њихова обична храна.</p>

  <p>Сташа ипак није допуштао девојчици да пије обичну воду, мада је од Линдеа наследио одличан филтер, коме су се увек чудили Кали и Меа. Видевши како филтер, загњурен у мутну, беличасту воду пропушта у суд само чисту и провидну, они су се обоје превијали од смеха и ударали се шакама по коленима у знак дивљења и радости.</p>

  <p>. Уопште, путовање је из почетка било лако. Од Линдеа им је остало пуно кафе, чаја, шећера, буљона, разних конзерви и сваковрсних лекова. Сташа није морао штедети муницију јер је ње било више него што су могли понети; а било је такође разних оруђа, оружја свакога калибра и ракета, које су при сукобу с црнцима могле добро послужити. Земља је била плодна; свуда је у изобиљу било дивљачи, дакле и свежег меса. Исто тако и воћа. Гдегде су у равницама наилазили на блата, али још покривена водом, а то значи да нису кужила ваздух шкодљивим испарењем. Комараца што уједом преносе грозницу није уопште било на висинама. Жега је од десет часова ујутру истина постајала несносна, али су се мали путници задржавали за време такозваних „белих часова” у дубокој хладовини великог дрвећа, кроз чије се густо лишће није пробијао ниједан сунчев зрачак. Здравље је служило Нелу добро, Сташу и црнце одлично.</p>

</body>

</html>