<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XVII</h1>

  <p>Кроз кривудаве уличице дођоше најзад на трг који је био усред града. Уз пут су видели много људи с одсеченом руком или једном ногом. То су били преступници који су прикривали плен или разбојници. Казне које су одмеравали калифи и емири за непослушност или за прекршавање закона које је објављивао пророк — биле су страшне, чак и за мале кривице; за пушење дувана — шибани су људи корбачима до крви и до несвести. Али сами калифи придржавали су се прописа само привидно, а код куће су чинили свашта, тако да су казне падале само на сиромашне људе којима би одједном одузимали читаво имање. После тога тим кажњеним људима није остајало ништа друго него да просе, а како у Омдурману уопште није било довољно хране, умирали су од глади.</p>

  <p>Зато је највише просјака врвело око тезги с храном. Али прво што на себе скрену дечју пажњу била је човечја глава набијена на високи бамбусов колац који је био пободен насред трга. Лице те главе било је сасушено и готово црно, али су коса и брада били бели као млеко. Један војник објасни Идрису да је то Гордонова глава. Када то чу, Сташу обузе дубока жалост, срџба и ватрена жеђ за осветом, а у исто време страх му заледи крв у жилама. Тако је дакле свршио тај јунак, тај витез без мане и страха, уз то добар и праведан човек, кога су волели чак и у Судану! И Енглези му нису дошли на време у помоћ, а затим су се повукли, остављајући његов леш непогребен, на поругу! Сташа у том тренутку изгуби веру у</p>

  <p>Енглезе. Дотле је наивно мислио да је за најмању неправду која се учини неком њеном поданику Енглеска готова увек да зарати с целим светом. На дну његове душе била је скривена нада да ће и у одбрану Раулисонове кћери, после неуспеле потере, кренути страшни енглески одреди макар и до Картума, па и даље. Сада се уверио да је Картум и читава ова земља у рукама Махдијевим и да египатска влада исто као и Енглеска пре мисле на то како да одбране Египат од даљих освајања него на ослобођење европског робља из ропства.</p>

  <p>Схватио је да су и он и Нела пали у провалију из које нема излаза — и те мисли, заједно са страхотама које је видео на улицама Омдурмана, дотукле су га потпуно. Уместо његове обичне упорности, обузе га начас потпуна неборбена преданост судбини и страх пред будућношћу. И за то време је готово несвесно почео разгледати трг и тезге, пред којима се Идрис ценкао за храну. Трговци, најчешће суданске и црначке жене, продавали су ту џубе, то јест беле платнене огртаче, на којима су биле испришиване разнобојне крпице, багремову гуму, шупље тикве, стаклене бројанице, сумпор и хасуре сваке врсте. Тезги с храном било је мало и око њих се тискала маса света. Махдијевци су највише куповали по подигнутим ценама сушене удове меса од домаће стоке, као и од бивола, антилопа и жирафа. Урми, смокава, мањока и дуре није било уопште. Само се понегде продавала вода с медом од дивљих пчела и зрна дохна умочена у сок од тамариндова воћа. Идрис је био очајан, јер је видео да ће због високих пијачних цена убрзо потрошити сав новац који је добио за живот од Смајинове Фатиме, а после тога мораће ваљда да проси. Сада му је једина нада био Смајин и, што је било занимљиво, и Сташа је сад рачунао једино на Смајинову помоћ.</p>

  <p>После једнога часа врати се Нурел-Тадил од калифа Абдулахија. Свакако му се тамо десило нешто непријатно, јер се вратио рђаво расположен. Па кад га Идрис запита да није сазнао што о Смајину, одврати набусито:</p>

  <p>— Лудаче, ти ваљда мислиш да калиф и ја немамо никаквог бољег посла него да тражимо за тебе Смајина?</p>

  <p>— Па шта ћеш сада са мном да учиниш?</p>

  <p>— Ради сам шта хоћеш. Дао сам ти преноћиште у своме дому и дао сам ти неколико добрих савета, а сад нећу о теби ништа да знам.</p>

  <p>— Па лепо, али куда ћу се ја ноћас денути?</p>

  <p>— То ми је свеједно.</p>

  <p>И говорећи то, покупи војнике и пође. Идрис га једва намоли да му пошаље на трг камиле и остатак каравана, заједно с оним Арабљанима који су му се придружили међу Асуаном и Вади-Халфом. Ови људи су стигли тек у подне и тада се видело да сви скупа не знају шта да раде. Два бедуина се почеше свађати с Идрисом и Гебром, тврдећи да су им обећавали сасвим друкчији пријем и да су их преварили. После дугих препирки и договора најзад решише да саграде на крају града колибе од грања и дохнове трске да би обезбедили себи склониште за ноћ, а остало ће пустити на вољу провиђењу и — чекаће.</p>

  <p>Пошто су саградили колибе, што Суданцима и црнцима уопште не одузима много времена, упутише се сви, сем Хамиса, који је морао да спреми вечеру, на место где се народ моли богу. Лако им је било да га нађу јер су тамо ишле гомиле из целога Омдурмана. Трг је био простран, ограђен трновим плотом, а делом и глиненом оградом, коју су недавно почели лепити. На средини је било дрвено узвишење. Пророк је ступао на њега кад је хтео да поучава народ. Пред узвишењем разастрте су биле по земљи овчје коже за Махдија, калифе и знамените шеике. Са стране су биле позабадане заставе емира, које су се лепршале на ветру, преливајући се и треперећи у свим бојама као велики цветови. Четири стране трга опкољавали су збијени редови дервиша. Наоколо се видела, штрчећи увис, неизмерна шума копаља, којима су били наоружани готово сви војници.</p>

  <p>Била је права срећа за Идриса и Гебра, као и за друге људе из каравана, што су сматрани за пратњу некога емира, те су се могли пробити до првих редова окупљене светине. Долазак Махдијев огласише прво лепи и свечани звуци умбаје, али кад се он појави на тргу, разлегоше се страшни гласови пиштаљки, лупа бубњева, трескање шупљих тикава пуних камења и звиждање на слоновим предњим зубима, што све заједно направи паклену буку. Гомилу обузе неописано одушевљење. Једни су се бацали на колена, други су се драли из све снаге: „О, послани од бога! О, победнички, о, милостиви! О, милосрдни!” И то је трајало све док Махди није ступио на говорницу. Тада завлада гробна тишина, а он подиже руке, стави палце на уши и неко време се мољаше богу.</p>

  <p>Деца нису стајала далеко и могла су га добро посматрати. Био је то човек средњих година, чудно дебео, као надувен, и готово црн. Сташа, како је имао оштар вид, опази да му је лице било тетовирано. У једном уху носио је велики колут од слонове кости. На себи је имао белу џубу и белу капу на глави, а ноге су му биле босе. Кад је ступао на узвишицу, збацио је црвене чизме и оставио их крај овчијих кожа, на којима се после молио. У његовом одевању није било ни најмање раскоши. Само је на махове ветар доносио од њега јак сандалов мирис, који су верници халапљиво увлачили у ноздрве, преврћући очима од уживања. Сташа је уопште друкчије замишљао страшнога пророка, отимача и убицу толиких хиљада људи, и гледајући сад то масно лице благог погледа, сузних очију и с осмехом као прираслим за уста, он просто није могао да дође себи од чуђења. Мислио је да такав човек мора на раменима носити главу хијене или крокодила, а видео је пред собом набреклу бундеву, налик на цртеже који представљају пун месец.</p>

  <p>Али пророк поче да поучава. Његов дубоки и звучни глас изванредно се чуо на целом тргу, тако да је свака реч долазила до ушију верника. Прво је говорио о казнама које бог одмерава онима што не слушају Махдијеве заповести већ скривају плен, опијају се, краду, штеде непријатеље у биткама и пуше дуван. Због тих грехова Алах шаље на грешнике глад и ону болест која претвара лице у саће.<a id="n6" href="../Text/notes.html#e6"><sup>6</sup></a> Овај земаљски живот је као избушена мешина за воду. Богатство и сласти упијају се у песак који засипа мртве. Једино је вера као крава која даје слатко млеко. Али рај ће се отворити само победницима. Ко побеђује непријатеље, стиче себи избављење. Ко умре за веру, васкрсава за вечна времена. Срећни су, по сто пута су срећни они који су већ пали!...</p>

  <p>„Хоћемо да умремо за веру!” — одговори светина громким узвиком.</p>

  <p>И за тренутак опет настаде паклена бука. Јавише се гласови умбаја и бубњева. Војници су ударали мачевима о мачеве и копљима о копља. Ратничко одушевљење ширило се као пламен. Неки су викали: „Вера побеђује!”, други: „Кроза смрт у рај!” Сташа је сад разумео зашто се тим дивљим четама није могла одупрети египатска војска.</p>

  <p>Кад се светина мало умири, пророк поново узе реч. Говорио је о привиђењима која му се јављају и о мисији коју је од бога примио. Алах му је наредио да очисти веру и да је рашири по целоме свету. Ко га не призна за Махдија, искупитеља, осуђен је на пропаст. Крај света је већ близу, али пре тога дужност је верних да освоје Египат, Меку и све крајеве у којима преко мора живе пагани. Таква је воља божја и ништа је не може променити. Још много крви ће потећи, много војника неће се вратити женама и деци под шаторе, али нема језика људског који би могао исказати срећу оних што ће пасти.</p>

  <p>Онда пружи руке према окупљенима и овако заврши:</p>

  <p>— И ево ја, искупитељ и слуга божји, благосиљам свети рат и вас, војници. Благосиљам ваше напоре, ране, смрт, благосиљам победу и плачем над вама као отац који вас је заволео...</p>

  <p>И расплака се. Кад је силазио с говорнице, разлегоше се вика и дрека. Настаде општи плач. А доле два калифа, Абдулахи и Али-улед-Хелу, узеше пророка под руку и доведоше на овчје коже, где он клече. У том тренутку Идрис је грозничаво запиткивао Сташу да међу емирима нема Смајина.</p>

  <p>— Не! — одговори дечак, који је узалуд тражио очима познато лице. — Не видим га нигде. Можда је погинуо при заузећу Картума.</p>

  <p>Молитве су трајале дуго. За то време Махди се бацакао рукама и ногама као пајац или је у усхићењу подизао очи и понављао: „Ено њега! Ено њега!” И сунце се већ поче клонити заласку кад устаде и пође кући. Деца су се сад могла уверити с каквим поштовањем дервиши окружују свога пророка, јер читаве гомиле људи појурише за њим отимајући се за земљу на оним местима којих се дотакла његова стопа. При том је долазило до свађе и туче, јер се веровало да та земља штити здраве и лечи болесне.</p>

  <p>Молитвени трг лагано се празнио. Идрис ни сам није знао шта да ради, и већ је хтео заједно с децом и целом групом да се врати на преноћиште Хамису под колибе, кад се изненада појави пред њима онај Грк који је тога јутра дао Сташи и Нели по талир и по шаку урми.</p>

  <p>— Говорио сам с Махдијем о вама — рече арапски — и пророк хоће да вас види.</p>

  <p>— Хвала Алаху и теби, господине — узвикну Идрис. -А да ли ћемо крај Махдија наћи и Смајина?</p>

  <p>— Смајин је у Фашоди — одговори Грк.</p>

  <p>А онда се обрати Сташи на енглеском језику:</p>

  <p>— Може бити да ће вас пророк узети под своју заштиту, јер сам се трудио да га наговорим на то. Рекао сам му да ће се слава његова милосрђа разићи тада међу свим белим народима. Овде се дешавају страшне ствари и без његове заштите свакако ћете пропасти од глади, невоља, болести или од руку помахниталих. Морате га придобити, а то зависи од тебе.</p>

  <p>— Шта треба да чиним, господине? — запита Сташа.</p>

  <p>— Прво, кад се појавиш пред њим, баци се на колена, а ако ти пружи руку, с поштовањем је пољуби и моли га да вас обоје узме под своје окриље.</p>

  <p>Ту Грк прекиде говор и запита:</p>

  <p>— Од ових људи нико не разуме енглески?</p>

  <p>— Не. Хамис је остао у колиби. Идрис и Гебр разумеју само неколико речи — а други ни толико.</p>

  <p>— Онда је добро. Слушај дакле даље, јер све треба предвидети. Махди ће те вероватно запитати јеси ли спреман да примиш његову веру. На то одговори одмах потврдно — и да је при првоме погледу кад си га видео, на тебе потекла од њега непозната светлост милости! То ће му поласкати и можда ће те убројати умулаземе, то јест у личне слуге. Онда ћете имати свега у изобиљу и све удобности које ће вас сачувати од болести... Ако би поступио друкчије, извргао би опасности себе, ову малу јадницу, па чак и мене, који вам желим добро. Разумеш ли?</p>

  <p>Сташа стиште зубе и не одговори ништа, само му се лице укочи, а очи му засветлеше. Кад то виде Грк, овако настави:</p>

  <p>— Ја знам, мали мој, да је то непријатна ствар, али нема другог спаса! Они који су остали у животу после сече у Картуму сви су примили науку Махдијеву. Нато није пристало неколико католика мисионара и неколико калуђерица, али то је нешто друго. Коран забрањује да се убијају свештеници, те мада је њихова судбина страшна, бар им не прети смрт. Међутим, за световњаке није било другог спаса. Понављам ти да су сви примили мухамеданство: Немци, Италијани, Копти, Енглези, Грци... па и ја...</p>

  <p>И ту, мада га је Сташа уверавао да нико у групи не разуме енглески, ипак спусти глас:</p>

  <p>— Не треба при том да ти говорим да то није никакво кршење вере, никакво издајство нити одступање од вере. Сваки је у души остао што је био и то бог види... Пред силом се треба повити, макар и привидно... човекова је дужност да брани живот и била би лудост, па чак и грех, излагати га опасности; зашто? Због спољашње форме, због неколико речи којих се истовремено у души можеш одрећи? А ти не заборави да је у твојим рукама не само твој живот, него и живот твоје мале другарице, а њиме не смеш располагати по својој вољи. И доиста, ако те бог кадгод избави из ових руку, могу ти јемчити да нећеш сам себи имати ма шта да пребациш, нити ће ти ико чинити прекоре, исто тако као свима нама.</p>

  <p>Говорећи овако, Грк је можда варао своју савест, али га је преварило и Сташино ћутање, јер га на крају схвати као велики страх. Зато одлучи да охрабри дечака.</p>

  <p>— Ево Махдијевих кућа — рече. — Он више воли да станује у овим дрвеним чатрљама у Омдурману него у Картуму, мада би тамо могао да заузме Гордонову палату. Само смело! Не губи присебност! На питања одговарај одлучно. Они овде цене одважност. И немој мислити да ће Махди одмах рикнути на тебе као лав. Не! Он се увек осмехује, чак и онда кад не смишља ништа добро.</p>

  <p>И кад то рече, поче викати на гомилу што је стајала пред кућом да направи места пророковим „гостима”.</p>

</body>

</html>