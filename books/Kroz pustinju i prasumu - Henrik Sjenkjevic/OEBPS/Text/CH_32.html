<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXXII</h1>

  <p>Од умора и узбуђења Сташа неко време није могао да проговори ни речи и дишући тешко стајао је пред човеком који је лежао на кревету и исто тако ћутао гледајући га с чуђењем, које се скоро граничило с одсутношћу:</p>

  <p>Најзад викну:</p>

  <p>— Насибу, јеси ли ту?</p>

  <p>— Јесам, господару — одговори мали црнац.</p>

  <p>— Видиш ли кога и не стоји ли то неко преда мном?</p>

  <p>Али пре но што малишан стиже да одговори, Сташи се поврати говор:</p>

  <p>— Господине — рече — зовем се Станислав Тарковски. Побегао сам с малом госпођицом Раулисон из дервишког ропства и скривамо се у џунгли. Али је Нела тешко болесна, па вас молим да јој помогнете.</p>

  <p>Непознати господин је гледао још неко време, трепћући очима, онда протрља чело руком:</p>

  <p>— Чујем, не само да видим -јави се сам себи. -То није обмана! ... Шта? Помоћ? И мени самоме је потребна помоћ. Рањен сам.</p>

  <p>Ипак, он се брже трже као иза сна, или из укочености, погледа присебније и рече са сјајем радости у очима:</p>

  <p>— Бели дечак!... Још видим белог човека!... Здраво да си, ма ко био! Говорио си о некаквој болесници? Шта желиш од мене?</p>

  <p>Сташа понови да је та болесница Нела, кћи господина Раулисона, једнога од директора Канала, да је имала већ два напада грознице и да мора умрети, ако не буде имао кинина да би спречио трећи напад.</p>

  <p>— Два напада, то је рђаво! — одговори непознати. — Али ти кинина могу дати колико хоћеш. Имам неколико бочица, које ми више ништа не могу помоћи.</p>

  <p>Говорећи тако, нареди маломе Насибу да му да велику лимену кутију, која је очевидно била путничка апотека, извади из ње две велике бочице пуне белога прашка и даде их Сташи.</p>

  <p>— Ево ти половина тога што имам. То ти је довољно за читаву годину.</p>

  <p>Сташа је просто желео да виче од радости, те му поче захваљивати с таквим усхићењем као да се тицало његовог живота.</p>

  <p>А непознати климну главом неколико пута и рече:</p>

  <p>— Добро, добро. Зовем се Линде, Швајцарац сам из Цириха... Пре два дана десила ми се несрећа, тешко ме је ранио дивљи вепар, ндири.</p>

  <p>Онда се обрати црноме малишану:</p>

  <p>— Насибу, спреми ми лулу.</p>

  <p>Онда ће Сташи:</p>

  <p>— Ноћу имам увек већу ватру и мало ми се мути у глави. Али лула ми разведрава мисли. Дакле, велиш да сте побегли из дервишког ропства и да се скривате у џунгли? Је ли тако?</p>

  <p>— Да, господине, то сам говорио.</p>

  <p>— Па шта намеравате да учините?</p>

  <p>— Да бежимо у Абисинију.</p>

  <p>— Пашћете махдијевцима у руке, њихови се одреди шуњају О свуда поред граница.</p>

  <p>— Ипак не можемо предузети ништа друго.</p>

  <p>— Ах, пре месец дана ја бих вам још могао дати помоћ. Али сам сада сам, само на милости бога и овога црног дечака.</p>

  <p>Сташа га погледа чудећи се:</p>

  <p>— А овај логор?</p>

  <p>— То је логор смрти.</p>

  <p>— А ови црнци?</p>

  <p>— Ови црнци спавају и неће се више пробудити.</p>

  <p>— Не разумем...</p>

  <p>— Болесни су од спаваће болести.<a id="n9" href="../Text/notes.html#e9"><sup>9</sup></a> То су људи с Великих језера, где та страшна болест стално влада — и добили су је сви осим оних који су пре тога помрли од богиња. Остао ми је само овај један дечак...</p>

  <p>Сташа се тек сад присети да се ниједан црнац није покренуо, па чак ни тргао онога часа кад се он спустио у кланац: једни с главама наслоњеним на стену, други с опуштенима на груди.</p>

  <p>— Спавају и више се неће пробудити? — запита, као да још није био схватио оно што је чуо.</p>

  <p>А Линде рече:</p>

  <p>— Ах, ова Африка, то је мртвачница!...</p>

  <p>Али даље речи му прекиде топот коња, који су се нечега престрашили у џунгли, па су доскакутали спутаних ногу до ивице кланца, хотећи да буду ближе људима и светлости.</p>

  <p>— Није то ништа, то су коњи! — јави се поново Швајцарац.</p>

  <p>— Отео сам их од махдијеваца које сам потукао пре неколико недеља. Било их је око триста, а можда и више. Али су они имали већином копља, а моји људи ремингтонке пушке, које сада леже ено крај оног стења, и никоме више не користе. Ако немаш оружја или муниције, узми колико хоћеш... Узми и коња, брже ћеш се на њему вратити својој болесници... Колико она има година?</p>

  <p>— Осам — одговори Сташа.</p>

  <p>— Па то је још дете... Нека ти Насибу да за њу чаја, пиринча, кафе и вина... Узми од хране што хоћеш, а сутра дођи по нову.</p>

  <p>— Свакако ћу се вратити да вам још једном захвалим од свег срца и да вам помогнем колико могу.</p>

  <p>А Линде рече:</p>

  <p>— Добро је макар само видети европљанско лице. Ако дођеш раније, бићу присебнији. Сада ме поново хвата ватра, јер те видим удвојеног. Да ли то вас двојица стојите нада мном? ... Не!... Знам да си ти један и да је то само ватруштина... Ах, ова Африка!...</p>

  <p>И притвори очи.</p>

  <p>После четврт часа Сташа крете из тога чуднога логоришта сна и смрти, али сад на коњу. Још је била дубока ноћ, али се он више није освртао ни на какве опасности на које је могао наићи у високој трави. Ипак се држао реке, претпостављајући да оба кланца морају излазити на њу. Уосталом, било је знатно лакше враћати се, јер се у ноћној тишини издалека чуо само водопад. Осим тога на западној страни облаци су се били разишли, а поред месеца јако је светлела и зодијакова светлост. Дечак је бб коња у бокове врховима широких арапских узенгија и летео је као махнит говорећи у себи: „Шта ме се сад тичу лавови и пантери; ја имам кинина за своју малу!” И сваког часа је додиривао руком бочице да би се уверио да их одиста има и да све ово није био сан. Разне мисли и слике пролазиле су му кроз главу. Видео је рањенога Швајцарца, према којем је осећао велику захвалност и кога је утолико срдачније сажаљевао што га је из почетка за време разговора сматрао за лудака; видео је малога Насибу, округле главе као лопта, и редове успаваних „пагаза”, и цеви ремингтонки прислоњених на стење како блистају према ватри. Био је готово уверен да је она битка коју је спомињао Линде била са Смајиновим одредом — и било му је чудно при помисли да је можда и Смајин погинуо.</p>

  <p>Те су се слике мешале с непрестаном мишљу о Нели. Замишљао је како ће се она зачудити кад сутра види читаву бочицу кинина и свакако ће га сматрати за чудотворца. „Ах”, говорио је себи, „да сам био кукавица и да нисам пошао да се уверим откуд онај дим, не бих то себи опростио читавога свог века.”</p>

  <p>Не прође потпуно ни један час, шум водопада постаде сасвим јасан, а по крекетању жаба Сташа закључи да је већ близу спруда на којем је пре тога гађао водене птице. Према месечевој светлости он чак издалека познаде дрвеће које је стајало изнад њега. Сад је требало бити опрезнији јер је овај разлив истовремено био и водопад, на који је све звериње из околине свакако морало долазити, јер су на другим местима речне обале биле стрме и мало приступачне. Али је већ било доцкан и грабљивице су се вероватно посакривале после ноћног лова у стеновите пећине. Коњ је фрктао помало, осећајући свеже трагове лавова и пантера, а Сташа је ипак прошао срећно и часак доцније опазио је на високоме гребену велику црну силуету „Кракова”. Први пут у Африци имао је осећање као да је стигао кући.</p>

  <p>Рачунао је да ће затећи све на спавању, али није мислио на Сабу, који је почео тако лајати да је могао пробудити чак и помрле. И Кали се истога часа нађе пред дрветом и узвикну:</p>

  <p>— Бвана кубва на коњу!</p>

  <p>У његовом гласу је ипак било више радости него чуђења, јер је тако веровао у Сташину моћ да кад би овај чак и створио коња, црни дечак се ни тада не би много зачудио.</p>

  <p>Али како се код црнаца радост показује смехом, то се он поче ударати шакама по бедрима и смејати као луд.</p>

  <p>— Сапни овога коња — рекао је Сташа — скини с њега храну, заложи ватру и угреј воду.</p>

  <p>Онда уђе у дрво. Нела се такође пробудила и почела га звати. Одгурнувши платнену преграду. Сташа виде при светлости жишка њено бледо лице и беле мршаве руке како леже на ћебету којим је била покривена.</p>

  <p>— Како се осећаш, мала? — запита весело.</p>

  <p>— Добро, и спавала сам тврдо, док ме није разбудио Саба. А зашто ти не спаваш?</p>

  <p>— Јер сам путовао.</p>

  <p>— А куда си ишао?</p>

  <p>— У апотеку.</p>

  <p>— У апотеку?</p>

  <p>— Да. По кинин.</p>

  <p>Истина, девојчици нису много пријали прашкови кинина које је раније узимала, али како га је сматрала сигурним леком против свих болести на свету, то уздахну и рече:</p>

  <p>— Ја знам да ти више немаш кинина.</p>

  <p>Сташа подиже ка жишку једну бочицу и запита поносито и радосно:</p>

  <p>— А шта је ово?</p>

  <p>Нела није могла веровати очима, а он је говорио журно, сав озарен:</p>

  <p>— Сад ћеш бити здрава! Одмах ћу завити велику дозу у кожицу од свеже смокве и то мораш прогутати, а шта ћеш после попити, то ћеш тек видети. Што ме тако гледаш као зелену мачку?... Да, имам и другу бочицу. Добио сам обе од белог човека чије је логориште на четири миље одавде. Од њега се враћам. Зове се Линде и рањен је; ипак ми је дао много добрих ствари. Вратио сам се на коњу, али сам до њега ишао пешице. Мислиш ли да је пријатно ићи ноћу кроз џунглу? Брр! Други пут не бих пошао <u>ни по коју</u> цену, сем ако не би поново устребало кинина!</p>

  <p>Говорећи тако, остави зачуђену девојчицу и упути се у „мушки одељак”; из гомиле смокава изабра најмању, издубе је и насу у њу кинин пазећи да доза не буде већа од прашкова које је добио у Картуму. Онда изиђе из дрвета, насу чаја у суд с водом и врати се с леком Нели.</p>

  <p>А она је за то време размишљала о свему што се десило. Била је страшно радознала какав је то бели човек. Откуд је Сташа за њега сазнао? Хоће ли он доћи к њима и хоће ли даље путовати заједно? Сад није сумњала да ће оздравити чим је Сташа добио кинин. Али... тај Сташа... пошао лепо ноћу кроз џунглу, као да то није ништа! Поред свега тога што му се дивила, Нела је досад сматрала, не размишљајући уосталом о томе дуго, да се све што он ради за њу само по себи разуме, јер је то проста ствар да се старији дечак брине о млађој девојчици. Ипак јој сад паде на памет да би без његове заштите већ давно умрла, да се он много стара о њој, да јој угађа и брани је тако како ниједан други дечак његових година не би ни хтео нити би умео — те се велика захвалност накупи у њеноме маломе срцу.</p>

  <p>Па кад Сташа поново уђе и кад се наже над њу с леком, она му се обисну танким ручицама око врата и стеже га срдачно:</p>

  <p>— Сташа, ти си према мени врло добар.</p>

  <p>А он одговори:</p>

  <p>— А за кога имам да будем добар! Него шта! Узми лек!</p>

  <p>Ипак је био веома радостан јер су му очи блистале од задовољства и поново је с великом радошћу и поносом викнуо окрећући се ка отвору:</p>

  <p>— Меа, а сада дај биби чај!</p>

</body>

</html>