<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>IV</h1>

  <p>Господин Тарковски и господин Раулисон, који је своју малу Нелу волео више него свој живот, веома се обрадоваше доласку деце. Двоје младих такође радосно поздравише очеве, али одмах почеше разгледати шаторе, који су изнутра већ били потпуно уређени и готови да приме миле госте. Показало се да су били дивни, двоструки, обложени фланелом, једни плавим, други црвеним, по поду застрти абом и пространи као велике собе. Друштво, коме је било стало до лепог мишљења високих чиновника Каналског друштва, уложило је пуно напора да им буде добро и угодно. Господин Раулисон се из почетка бојао да дужи боравак под шатором не нашкоди Нелином здрављу и на то је пристао само зато што су се у случају непогоде увек могли преселити у хотел. Али сад, кад је ваљано прегледао све, уверио се да ће дани и ноћи проведени на свежем ваздуху бити за његову јединицу сто пута бољи него боравак у плеснивим собама градских хотелчића. Помогло је томе још и прекрасно време. Мединет или Ел-Медине, опасан пешчаним узвишицама Либијске пустиње, има много бољу климу него Каиро и не зове се узалуд Земља Ружа. Зато што је тако заштићен и што обилује влагом у ваздуху, у њему ноћи нису онако хладне као у другим деловима Египта, чак ни у онима који су много даље на југу. Зима је просто прекрасна и баш од новембра биљни свет се најбујније развија. Урмине палме, маслине, којих уопште мало има у Египту, смокве, поморанџе, мандарине, огромни рицинуси, нарови и разне друге јужне биљке прекривају као шума ту прекрасну оазу. Баште као да су заливене огромним таласом багремова, јоргована и ружа, тако да ноћу сваки поветарац доноси њихов опојни мирис. Ту се дише пуним грудима и „човеку се не умире”, како говоре мештани.</p>

  <p>Сличну климу има једино Хелуан, који је на другој страни Нила, само доста северније, али он нема овако бујан биљни свет.</p>

  <p>Али је Хелуан господину Раулисону био везан за тужну успомену, јер је тамо умрла Нелина мајка. Зато је више волео Мединет — и посматрајући сад весело лице девојчице, зарицао се да ће ускоро ту купити земљу с баштом, да ће сазидати на њој удобну енглеску кућу и да ће на тој благословеној земљи проводити свако одсуство које буде могао добити, а кад сврши службовање на Каналу, можда ће се ту настанити заувек.</p>

  <p>Само су то ипак били планови за далеку будућност, и још не сасвим утврђени. Међутим, од часа доласка деца су завиривала свуда као мушице, желећи да прегледају још пре ручка све шаторе, као и магарце и камиле које је ту најмило Куково друштво. Али, стока је била далеко на паши и деца су је могла видети тек сутрадан. Уместо тога, Нела и Сташа се обрадоваше кад опазише крај шатора господина Раулисона Хамиса, Хадигијева сина, свога доброг познаника из Порт-Саида. Он није био у Куковој служби и господин Раулисон се чак зачудио кад га је срео у Ел-Медину, али како га је раније употребљавао за ношење справа, примио га је и сад као момка за пошиљке и за сваковрсне друге послове.</p>

  <p>Вечера је била одлична, јер је стари Копт, дугогодишњи кувар Куковог друштва, хтео да покаже сву своју вештину. Деца су причала о познанству које су склопила за време путовања с двојицом официра, што је особито заинтересовало господина Раулисона, чији је брат Ричард, ожењен сестром лекара Кларија, заиста више година живео у Индији. Како је тај брак био без деце, овај стриц је волео своју малу синовицу, коју је познавао углавном само са фотографија — и у својим писмима брижљиво се распитивао за њу. Очеве је такође заинтересовало то што је капетан Глен позвао Сташу у госте у Момбасу. Дечак је то схватио сасвим озбиљно и у себи је одлучно обећавао да некад мора посетити свога новог пријатеља иза полутара. Тек му је господин Тарковски морао објашњавати да енглески чиновници никад не остају дуго на послу у једноме месту, јер је афричка клима шкодљива, и док он — Сташа — одрасте, капетан ће већ бити на десетоме месту или га уопште неће бити међу живима.</p>

  <p>После вечере цело друштво је изишло пред шаторе, где су слуге биле наместиле платнене наслоњаче, а за старију господу спремиле сифоне са содом и бренди. Настала је већ ноћ, али веома топла, а како је баш био пун месец, било је видно као дању. Према шаторима су зелено светлели бели зидови градских кућа, на небу су се искриле звезде, а у ваздуху се ширио мирис ружа, багремова и посунаца. Варош је већ спавала. Само су се у ноћној тишини покаткад чули продорни гласови ждралова, чапљи и фламинга, који су летели с Нила према језеру Кароун. Али одједном се зачу дубоко лајање пса, које зачуди Сташу и Нелу, јер као да је долазило из шатора који нису обишли, а у којем је требало да буду седла, справе и разноврсни путнички прибор.</p>

  <p>— Ала то мора да је неки огроман пас. Хајде да га видимо -рече Сташа.</p>

  <p>Господин Тарковски се поче смејати, а господин Раулисон отресе пепео са цигаре и рече, смејући се и сам:</p>

  <p>— Гле! Ништа нам није помогло што смо га затворили.</p>

  <p>А онда се обрати деци:</p>

  <p>— Сутра је, не заборавите, Бадњи дан и требало је да тај пас буде изненађење које је господин Тарковски спремио Нели, али како је изненађење почело лајати, морам још данас да га саопштим.</p>

  <p>Кад Нела то чу, успуза се зачас господину Тарковском на колена и загрли га око врата, а онда прескочи на очева колена:</p>

  <p>— Татице, како сам ја срећна, како сам срећна!</p>

  <p>Грљењу и љубљењу није било краја; а кад се најзад Нела нађе на својим ногама, поче загледати господину Тарковском у очи:</p>

  <p>— Мистер Тарковски...</p>

  <p>— Шта је, Нела?</p>

  <p>— Па кад ја већ знам да је он тамо, могу ли га данас видети?</p>

  <p>— Знао сам ја — узвикну господин Раулисон као да се љути — да се та мала мува неће задовољити само да чује новост.</p>

  <p>А господин Тарковски се обрати Хадигијеву сину и рече:</p>

  <p>— Хамисе, доведи псе.</p>

  <p>Млади Суданац се изгубио иза кухињског шатора и за часак се опет појави водећи за огрлицу огромну животињу.</p>

  <p>А Нела се готово трже.</p>

  <p>— Јој! — узвикну и ухвати оца за руку.</p>

  <p>А Сташа се, напротив, одушеви:</p>

  <p>— Па то је лав, то није пас!</p>

  <p>— Име му је Саба (лав) — одговори господин Тарковски. — Припада раси мастифа, а то су највећи пси на свету. Овај има тек две године, али је доиста огроман. Не бој се, Нела, он је умиљат као јагње. Само слободно. Пусти га, Хамисе.</p>

  <p>Хамис пусти огрлицу за коју је држао пса, а кад овај осети да је слободан, поче махати репом, умиљавати се господину Тарковском, с којим се упознао много раније, и лајати од радости.</p>

  <p>Деца су при месечевој светлости с дивљењем гледала његову снажну округлу главу с опуштеним уснама, његове дебеле шапе, снажну прилику, која је заиста била налик на лавовску због сивожуте боје целога тела. Такво нешто нису дотад видела у животу.</p>

  <p>— С таквим псом човек би могао сигурно прећи Африку — узвикну Сташа.</p>

  <p>— Питај га да ли би могао донети носорога — рече господин Тарковски.</p>

  <p>Саба стварно не би могао одговорити на то питање, али је уместо тога све веселије махао репом и тако се умиљато привијао уз људе, да се Нела одједном престаде бојати и поче га миловати по глави.</p>

  <p>— Саба, мили, драги Саба.</p>

  <p>Господин Раулисон се наже над њим, подиже његову главу к лицу девојчице и рече:</p>

  <p>— Саба, погледај ову госпођицу. То је твоја господарица. Мораш је слушати и чувати, разумеш ли?</p>

  <p>— Вау! — јави се у басу Саба као да је стварно разумео.</p>

  <p>И разумео је чак боље него што су се могли надати, јер му се глава нађе на висини лица девојчице; он искористи прилику и у знак поштовања лизну јој широким језиком носић и образе.</p>

  <p>То изазва општи громки смех. Нела је морала ићи у шатор да се умије. Кад се после четврт часа вратила, видела је Сабу пре- крштених шапа на Сташиним раменима. Дечак се повијао под тим теретом. Пас је био виши од њега за главу.</p>

  <p>Приближавало се време спавању, али мала измоли још пола часа забаве како би се боље упознала с новим пријатељем. Упознали су се лако, па ју је господин Тарковски убрзо ставио Саби на леђа на начин на који јашу даме и, придржавајући је да не падне, нареди Сташи да поведе пса за огрлицу. Прешла је тако десетак корака, а затим је и Сташа пробао да узјаше необичног коња, али овај у том тренутку седе на задње шапе, те се Сташа изненада нађе на песку покрај репа.</p>

  <p>Деца су већ морала да иду на спавање, кад се издалека, на тргу осветљеном месечином, појавише две беле прилике идући ка шатору. ”</p>

  <p>Дотле благи Саба поче режати потмуло и страшно, тако да га је Хамис, по наређењу господина Раулисона, морао поново ухватити за огрлицу, а у том часу два човека, одевена у беле бурнусе, стигоше пред шаторе.</p>

  <p>— Ко је то? — запита господин Тарковски.</p>

  <p>— Камилари — јави се један од приспелих.</p>

  <p>— Ах, Идрис и Гебр! Шта желите?</p>

  <p>— Дошли смо да питамо хоћемо ли бити потребни за сутра.</p>

  <p>— Не. Сутра и прекосутра су велики празници, па није ред да за време њих правимо излете. Дођите прекосутра ујутру.</p>

  <p>— Хвала, ефенди.</p>

  <p>— А имате ли добре камиле? — запита господин Раулисон.</p>

  <p>— Бисмилах! — одговори Идрис — Праве хегин (јахаће) с дебелим грбачама и питоме као ха-га (овце). Иначе нас не би Кук најмио.</p>

  <p>— Не тресу много?</p>

  <p>— Можеш, господару, ставити шаку пасуља свакој на леђа, а неће пасти ниједно зрнце ни у најбржем трку.</p>

  <p>— Кад се претерује, онда бар арапски — рече господин Тарковски смејући се..</p>

  <p>— Или судански — додаде господин Раулисон.</p>

  <p>Међутим, Идрис и Гебр су непрестано стајали као два бела стуба и пажљиво су загледали Сташу и Нелу. Месец је осветљавао њихова тамна лица, која су на тој светлости изгледала као саливена од бронзе. Беоњаче у очима зеленкасто им светлуцаху под турбанима.</p>

  <p>— Лаку ноћ! — рече господин Раулисон.</p>

  <p>— Нек Алах бди над вама, ефенди, ноћу и дању.</p>

  <p>Кад то рекоше, поклонише се и одоше. Пратило их је потмуло Сабино режање, налик на далеку грмљавину. Очевидно се ова два Суданца нису псу свидела.</p>

</body>

</html>