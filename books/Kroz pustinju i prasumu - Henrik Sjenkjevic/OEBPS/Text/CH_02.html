<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>II</h1>

  <p>Међутим, код куће их је за време ручка чекала лепа новост. Господа Тарковаси и Раулисон, као вешти инжењери, били су неколико недеља раније позвани да прегледају и оцене радове вођене на читавој мрежи канала у покрајини Ел-Фајум, у околини места Мединета, крај језера Кароун и дуж река Јусефа и Нила. Тамо су имали да проведу око месец дана и за то су добили одсуство од свога Друштва. Како су се приближавали божићни празници, они се нису хтели растајати с децом, те решише да Сташа и Нела пођу такође у Мединет. Кад су чула за ову новост, деца су била ван себе од радости. Дотле су знала само градове који су били дуж Канала, управо Измаилу и Суец, а даље од Канала — Александрију и Каиро, под којима су посматрали велике пирамиде и сфинге. Али то су били кратки излети, док је за одлазак у Мединетел-Фајум требало путовати цео дан железницом на југ дуж Нила, а онда од Ел-Васта на запад ка Либијској пустињи. Сташа је познавао Мединет из причања младих инжењера и путника, који су путовали тамо у лов на сваковрсне водене птице и пустињске вукове и хијене. Он је знао да је то засебна, велика оаза на левој обали Нила, заштићена од његових поплава, јер је имала свој водни систем, који су створили језеро Кароун, река Бар-Јусеф и читав сплет ситних канала. Они који су видели ту оазу говорили су да та покрајина, иако припада Египту, чини ипак засебну целину, јер је пустињом одвојена од њега. Само река Јусеф, рекло би се, веже као плаветним, танким кончићем ту покрајину с Ниловом долином. Велико обиље вода, плодност земље и дивни биљни свет чине од ње земаљски рај, а простране рушевине града Крокодилополиса привлаче тамо стотине радозналих путника. Али се Сташа највише радовао обалама језера Кароун с јатима птица и хајкама на курјаке по пустињским брежуљцима Гебел-ел-Седмента.</p>

  <p>Међутим, како је Сташи школа престајала тек за неколико дана, а преглед радова на каналима био је хитан, те старија господа нису могла губити време, договорише се да они отпутују одмах, а деца, заједно с госпођом Оливије, недељу дана доцније. И Нела и Сташа су желели да путују одмах, али Сташа није смео за то да моли. Распитивали су се о разним стварима које су се тицале путовања и с новом великом радошћу примише вест да неће становати у неудобним хотелима које су Грци држали, него у шаторима које је набавило Куково путничко друштво. Обично се тако снабдевају путници који путују из Каира у Мединет, макар и на дуже време — Кук набавља шаторе, послугу, куваре, храну, коње, магарце, камиле и водиче, тако да путник ни о чему не мора да мисли. То је, додуше, доста скуп начин путовања, али господа Тарковски и Раулисон нису морали да се о томе брину јер је све издатке сносила египатска влада, која их је позвала да као вештаци оцене и прегледају радове на каналима. Нела је више од свега на свету волела да јаше на камили, те јој је отац обећао да ће добити нарочиту, грбаву камилу, на којој ће заједно с госпођом Оливије или с Дином, а каткад и са Сташом, узимати учешћа у заједничким излетима до оближњих пустињских крајева и до Кароуна. Сташи је господин Тарковски обећао да ће га који пут пустити ноћу у лов на вукове — и, ако донесе добро школско сведочанство, да ће добити праву енглеску кратку пушку и сав потребни ловачки прибор. Како је Сташа био уверен да ће имати добре оцене, он је већ сматрао као да има пушку и обећао је сам себи да ће с њом извршити разноврсна знаменита дела која ће задивити свет.</p>

  <p>У оваквим плановима и разговорима срећној деци прође ручак. Најмање се тим скорашњим путовањем одушевљавала госпођа Оливије, којој се није ишло из удобне виле у Порт-Саиду и коју је престрашила мисао да ваља неколико недеља становати под шатором, а особито да треба правити излете на камилама. Већ неколико пута је имала прилике да опроба како изгледа то јахање, као што то обично чине из радозналости Европљани настањени у Египту, и увек су ти покушаји испадали рђаво. Једном се камила подигла сувише рано, док она још није била добро усела у седло, и зато се скотрљала преко њених леђа на земљу. Други пут, једна једногрба камила, доста тешка корака, тако ју је протресла да за два дана није могла доћи себи. Једном речи, док је Нела после две или три шетње, на које ју је пустио господин Раулисон, тврдила да нема ничег дивнијег на свету, дотле су госпођи Оливије остале само непријатне успомене. Говорила је да је то добро за Арапе или за такву сламку као што је Нела која се не може протрести више него каква мушица која би стајала камили на грбачи, али да није добро ча озбиљне и не много лаке особе, које при том имају извесну склоност ка несносној морској болести.</p>

  <p>Што се пак тиче Мединетел-Фајума, бојала се она и нечег другог. Јер и у Порт-Саиду, као и у Александрији, у Каиру и целоме Египту није се више говорило ни о чему другом него само о Махдијевом устанку и о свирепостима дервиша. Госпођа Оливије, која није тачно знала где је Мединет, поплашила се да то не буде сувише близу махдијеваца и најзад се о томе почела распитивати код господина Раулисона.</p>

  <p>Али он се само осмехну и рече:</p>

  <p>— Махди овога часа опседа Картум, у којем се брани генерал Гордон. А знате ли ви колико је далеко од Мединета до Картума?</p>

  <p>— Појма немам о томе.</p>

  <p>— Отприлике толико колико одавде до Сицилије — објасни господин Тарковски.</p>

  <p>— Отприлике — потврди Сташа. — Картум се налази онде где се састају Бели и Плави Нил и чине једну реку. Од њега нас дели огромно пространство, Египат и цела Нубија.</p>

  <p>Онда хтеде додати да ништа не мари и кад би Мединет био ближе крајевима које је устанак захватио, јер ће он тамо бити са својом пушком, али се сети да га је отац више пута изгрдио за таква хвалисања, те ућута.</p>

  <p>Старија господа ипак почеше разговарати о устанку и о Махдију, јер је то била најважнија ствар која се тицала Египта. Вести из Картума биле су рђаве. Дивље хорде су већ од пре месец и по дана опседале град; енглеска и египатска влада радиле су споро. Помоћ опседнутима тек што је кренула и сви су се бојали да ће то важно место пасти у руке варварима и поред славе, јунаштва и способности Гордонове. Тога је мишљења био и господин Тарковски, који је у души сумњао да Енглеска жели да Махди отме Судан од Египта, да би га после она отела од Махдија и да би од те огромне покрајине створила енглески посед. Али ге своје сумње господин Тарковски ипак није саопштио господину Раулисону јер није желео да вређа његова патриотска осећања.</p>

  <p>Пред крај ручка Сташа се поче распитивати зашто је египатска влада заузела све покрајине на југу од Нубије, као што су Кордофан, Дарфур и Судан све до Алберт-Нијанзе — и лишила тамошње становнике слободе. Господин Раулисон је покушао да то објасни овако: све оно што је чинила египатска влада, чинила је по препоруци Енглеске, која је над Египтом раширила свој протекторат и владала је њиме како јој је воља.</p>

  <p>— Египатска влада није тамо никоме одузела слободу — рекао је — него ју је повратила стотинама хиљада, а можда и милионима људи. У Кордофану, у Дарфуру и у Судану није било у последње време никаквих независних држава. Тек је понегде неки мали владалац полагао право на неке земље и заузимао их силом, против воље њихових становника. Али су у њима већином становала независна племена арапско-црначка, то јест људи који су у себи имали крв обеју тих раса. Ова племена су била у непрестаном рату. Нападала су једна на друге и отимала коње, камиле, рогату стоку, а највише робове. При томе је било много свирепости. Али су најгори били трговци који су трговали слоновом кости и робљем. Они су просто створили посебну класу људи, којој су припадали скоро све племенске поглавице и богатији трговци. Правили су оружане походе далеко у дубину Африке и свуда скупљали слонове зубе и хватали хиљаде људи: мушкараца, жена и деце. При том су уништавали села и насеља, пустошили поља, проливали реке крви и без милости убијали све оне који су давали отпор. Опустеше готово сасвим неки делови јужнијих крајева Судана, Дарфура и Кордофана, као и земље на Горњем Нилу све до језера. А арапске чете су продирале све даље, тако да цела средишња Африка постаде земља суза и крви. Зато је Енглеска, која, као што ти је познато, по целоме свету гони трговце робљем, пристала да египатска влада заузме Кордофан, Дарфур и Судан, јер су се па тај начин могли присилити ти грабљивци да напусте ту одвратну трговину и само се тако могла одржати власт над њима. Одахнули су несрећни црнци, престали су напади и пљачке, а људи су почели живети под извесном законском заштитом. Наравно, такво стање није се свидело трговцима и кад се међу њима нађе Мухамед-Ахмед, данас звани Махди, који објави свети рат под изговором да у Египту пропада права вера Мухамедова, сви скочише на оружје као један човек. И тако се распламте тај страховити рат у којем, бар досад, врло рђаво пролазе Египћани. Махди је у свим биткама победио владину војску и заузео Кордофан, Дарфур и Судан; његове чете сад опседају Картум и продиру на север чак до граница Нубије.</p>

  <p>— А могу ли доћи чак до Египта? — запита Сташа.</p>

  <p>Не — одговори господин Раулисон. — Додуше, Махди наговештава да ће освојити цео свет, али је то дивљак који ни о чему нема појма. Египат не може никад заузети, јер то не би допустила Енглеска.</p>

  <p>— А ако египатска војска ипак буде потпуно уништена?</p>

  <p>— Онда ће кренути у рат енглеска војска коју још нико нигде није победио.</p>

  <p>— А зашто је Енглеска допустила Махдију да заузме толике покрајине?</p>

  <p>— Откуда знаш да је допустила? — запита господин Раулисон.</p>

  <p>— Енглеска се никад не жури јер је вечна.</p>

  <p>Даљи разговор прекиде слуга црнац, који јави да је дошла Смајинова Фатима и моли да је саслушају.</p>

  <p>На Истоку се жене готово искључиво баве домаћим пословима и ретко чак излазе из харема. Само сиромашније иду на трг или раде у пољу, као што чине жене фелаха, то јест египатских сељака. Али и оне тада сакривају лица. Мада се у Судану, одакле је била Фатима, не придржавају тога обичаја, и мада је она већ раније долазила у канцеларију господина Раулисона, ипак су се сви мало зачудили што она долази у приватни стан и то још тако доцкан.</p>

  <p>— Сазнаћемо нешто ново о Смајину — рече господин Тарковски.</p>

  <p>— Да — одговори господин Раулисон и истовремено даде слузи знак да уведе Фатиму.</p>

  <p>Мало затим уђе висока, млада Суданка, потпуно откривена лица, мрке коже и прекрасних, али дивљих и мало опаких очију. Чим уђе, она одмах паде ничице, а кад јој господин Раулисон нареди да устане, она се подиже, али остаде на коленима.</p>

  <p>— Сиди — рече — нек’ Алах благослови и тебе и твоје потомке, и твој дом, и твоју стоку!</p>

  <p>— Шта желиш? — запита инжењер.</p>

  <p>— Милосрђа, спаса и помоћи у несрећи, господару! Ево затворена сам у Порт-Саиду и смрт виси нада мном и над мојом децом.</p>

  <p>— Велиш да си затворена, а могла си овамо доћи, и то још ноћу.</p>

  <p>— Допратиле су ме овамо заптије, које и дању и ноћу чувају мој дом, и знам да им је наређено да нам ускоро смакну главе.</p>

  <p>— Говори као разборита жена — одговори господин Раулисон слежући раменима. — Ниси ти, у Судану него у Египту, где никога не убијају без суда, па можеш бити уверена да ти ни длака с главе неће пасти, ни теби ни твојој деци.</p>

  <p>Али га она поче преклињати да се још једном за њу заузме код владе и да јој изради допуштење да може ићи Смајину.</p>

  <p>— Енглези су тако велики, као ти, господару — говорила је — они све могу. Влада у Каиру мисли да је Смајин издао, а то није истина! Јуче су код мене били арапски трговци, који су допутовали из Суакима, а раније су куповали гуму и слонову кост у Судану, и јавили су ми да Смајин лежи болестан у Ел-Фашеру и да ме позива к себи с децом да их благослови...</p>

  <p>— Све си то ти измислила, Фатима — прекиде је господин Раулисон.</p>

  <p>Али се она поче заклињати Алахом да говори истину, а онда је говорила да ће Смајин, ако оздрави, свакако откупити све хришћанско робље. Ако пак умре, онда ће она, као рођака дервишкога вође, лако наћи пута да до њега дође и добије што зажели. Само нека јој допусте да може ићи, јер јој се срце у грудима кида од чежње за мужем. Шта је она, несрећна жена, скривила влади и кедиву? Зар је она томе крива и зар може одговарати за то што је, на несрећу, рођака дервиша Мухамед-Ахмеда?</p>

  <p>Фатима није смела пред „Енглезима” назвати свога рођака Махдијем, јер то значи: откупитељ света — а знала је да га египатска влада сматра бунтовником и варалицом. Али теменајући непрестано и позивајући небо за сведока своје невиности и невоље, поче плакати и истовремено тужно нарицати, како на Истоку чине жене кад изгубе мужа или сина. Онда се баци лицем на земљу, управо на ћилим којим је био прекривен под, и ћутке чекаше.</p>

  <p>Нели се при крају ручка мало спавало, а сад се потпуно расани и како је била мекога срца, узе оца за руку, и љубећи је поче га молити за Фатиму:</p>

  <p>— Помози јој, татице! Помози јој!</p>

  <p>А Фатима, која је вероватно разумела енглески, јави се кроз јецаје, не дижући лица са ћилима:</p>

  <p>— Алах те благословио, рајски цвете, благо Омајево, звездице чиста!</p>

  <p>Ма како да је Сташа био гневан на махдијевце, ипак и њега дирнуше молба и бол Фатимин. Уз то се и Нела заузимала за њу, а он је, најзад, увек желео оно што је желела Нела — те се часак доцније јави, као да говори за себе, али тако да га сви чују:</p>

  <p>— Кад бих ја био влада, допустио бих Фатими да отпутује.</p>

  <p>— Али како ти ниси влада — одговори му господин Тарковски — боље би учинио кад се не би мешао у оно што није твој посао.</p>

  <p>Господин Раулисон је имао исто тако милостиву душу и схватао је положај Фатимин, али су га у њеним речима изненадиле неке ствари, које су му се учиниле као проста лаж. Како је поготово сваког дана био у вези са царинарницом у Измаилу, знао је добро да у последње време нису прелазили преко Канала никакви товари гуме нити пак слонове кости. Трговина том робом готово је сасвим престала. Ни арапски трговци нису се могли враћати из Ел-Фашера, града који је у Судану, јер махдијевци из почетка уопште нису пустили к себи трговце, а оне које су могли ухватити, пљачкали су и задржавали у ропству. Зато је било поготово сасвим извесно да је и прича о Смајиновој болести била лаж.</p>

  <p>Али како су Нелине очице непрестано молећиво гледале оца, он не хтеде да је растужи, те часак касније проговори Фатими:</p>

  <p>— Фатима, ја сам већ писао влади о твојој молби, али без успеха. А сад слушај. Сутра, ево, с овим мехендисом (инжењером), кога овде видиш, путујем у Мединетел-Фајум; уз пут ћемо се задржати један дан у Каиру, јер кедив хоће да поразговара с нама о каналима што воде од Бар-Јусефа и хоће да нам да упутства која се њих тичу. У току разговора покушаћу да му представим твоју ствар и да добијем за тебе његову милост. Али ништа више не могу учинити и не обећавам.</p>

  <p>Фатима се подиже и испруживши обе руке у знак захвалности, узвикну:</p>

  <p>— Онда сам спасена!</p>

  <p>— Не, Фатима — одговори господин Раулисон — не говори о спасењу, јер сам ти већ рекао да смрт не прети ни теби ни твојој деци. Али ипак не јемчим да ће ти кедив допустити да отпутујеш, јер Смајин није болестан него је издајица, који је узео владине паре, а не мисли уопште да откупљује робље од Мухамед-Ахмеда.</p>

  <p>— Смајин је невин, господару, и лежи у Ел-Фашеру — понови Фатима — а да је чак и изневерио владу, ја се кунем пред тобом, својим добротвором: ако ме пусте да одем, дотле ћу преклињати Мухамед-Ахмеда док не измолим од њега ваше робље.</p>

  <p>— Онда добро. Још једном ти обећавам да ћу се заузети за тебе код кедива.</p>

  <p>Фатима се поче клањати.</p>

  <p>— Хвала ти, Сиди! Ти си не само силан, него и праведан. А сад тс још преклињем да нам допустиш да те служимо као робови.</p>

  <p>— У Египту нико не може бити роб — одговори с осмехом господин Раулисон. — Послуге имам доста, а твојим се услугама не могу користити још и због тога што сви путујемо у Мединет, као што ти рекох, и може бити да ћемо тамо остати чак до Рамазана.</p>

  <p>— Знам, господару, јер ми је то рекао чувар Хадиги. А кад сам ја за то сазнала, дошла сам не само да те молим за помоћ него сам ти хтела рећи и то да су два човека из мога племена Дангала, Идрис и Гебр, камилари у Мединету, и да ће се поклонити пред тобом чим тамо стигнеш, стављајући себе и своје камиле теби на располагање.</p>

  <p>— Добро, добро — одговори директор — али то је ствар Куковог друштва, а не моја.</p>

  <p>Фатима пољуби у руку обојицу инжењера и децу и изиђе благосиљајући све, а особито Нелу. Господа су ћутала мало, а онда господин Раулисон рече:</p>

  <p>— Јадна жена..., али лаже како само на Истоку умеју лагати, па чак и у њеним изјавама захвалности звучи неки лажан тон.</p>

  <p>— Тако је — одговори господин Тарковски. — Али, право да кажемо, влада нема права да је задржава у Египту, па био Смајин издајица или не био, јер она не може одговарати за мужа.</p>

  <p>— Влада сад не допушта никоме од Суданаца да иде у Суаким или Нубију без допуштења, те се та забрана не односи само на Фатиму. У Египту их има много, јер долазе овамо у печалбу, а међу њима известан број припада племену Дангала, то јест ономе из којега је и Махди. Томе племену, на пример, припадају, осим Фатиме, Хадиги и она два камилара из Мединета. Махдијевци називају Египћане Турцима и воде с њима рат, али и међу овдашњим Арабљанима нашло би се доста Махдијевих присталица, који би радо побегли к њему. У њих треба убројати све фанатике, све старе присталице Араби-паше и многе од оних из најсиромашнијих друштвених слојева. Они замерају влади што се сасвим потчинила енглеском утицају и тврде да вера од тога пати. Сам бог зна колико их је већ побегло преко пустиње, избегавајући обичан пут морем преко Суакима. И кад је, дакле, влада сазнала да и Фатима хоће да умакне, наредила је да се на њу пази. Само за њу и за њену децу, као за рођаке самога Махдија, моћи ће се можда повратити заробљеници.</p>

  <p>— Зар су одиста ниже класе у Египту наклоњене Махдију?</p>

  <p>— Махди има присталица чак и у војсци, која се можда због тога и бије тако рђаво.</p>

  <p>— Али како могу Суданци бежати преко пустиње? Па то су читаве хиљаде миља!</p>

  <p>— А ипак су тим путем доводили заробљенике у Египат.</p>

  <p>— Мислим да Фатимина деца не би издржала такав пут.</p>

  <p>— Зато хоће да га скрати и да иде морем до Суакима.</p>

  <p>— Заиста је то јадна жена ...</p>

  <p>На том се заврши разговор.</p>

  <p>А после дванаест часова, јадна жена, затворивши се пажљиво код куће са сином чувара Хадигија, шапутала му је, сведених обрва и гледајући тмурно својим лепим очима:</p>

  <p>— Хамисе, сине Хадигијев, ево ти новца. Још данас ћеш поћи у Мединет и даћеш Идрису ово писмо које му је на моју молбу написао побожни дервиш Белали... Деца ових мехендиса добра су, али ако не добијем допуштење за пут, онда нема другог начина. Знам да ме нећеш издати... Памти да сте ти и твој отац исто тако пореклом из племена Дангала, у којем се родио велики Махди.</p>

</body>

</html>