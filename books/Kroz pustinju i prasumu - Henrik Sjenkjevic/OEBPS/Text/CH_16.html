<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XVI</h1>

  <p>Зауставише се на крају града, у кући која је раније била својина богатог италијанског трговца, а кад је приликом јуриша на град он убијен, кућа је при подели плена припала Тадилу. Емирове жене су доста лепо примиле Нелу, мртву уморну, и мада се у целом Картуму осећала оскудица хране, оне су нашле за малу „џенем” мало сувих урми и мало пиринча с медом, а онда је одвеле на спрат и ставиле да спава. Сташа је спавао међу камилама и коњима и морао се задовољити једним двопеком, али је зато имао доста воде, јер чудним случајем чесма у башти није била срушена. И поред силног умора дуго није могао заспати, најпре зато што су му шкорпије стално долазиле на абу на којој је лежао, а затим и због силнога страха да га не одвоје од Неле, па више не би могао он лично да бди над њом. Свакако је тај немир обузимао и Сабу, који је њушкао около, а понекад завијао, због чега су се војници љутили. Сташа га је умиривао како је умео, јер се бојао да му нешто не учине. Срећом, огромни пас је изазвао такво дивљење самог емира и свих дервиша да нико не диже руке на њега.</p>

  <p>Ни Идрис није спавао. Од јучерашњег дана није се осећао здрав, а уз то је после разговора с Нурел-Тадилом умногоме престао да се заварава — и у будућност је гледао као кроз дебелу завесу. Радовао се што ће сутра прећи у Омдурман, који је одвајао само Бели Нил својом ширином; надао се да ће тамо наћи Смајина, али шта онда? За време пута све му је изгледало некако јасније и много лепше. Он је искрено веровао у пророка и срце га је вукло к њему тим више што су обојица били из истога племена. Али је при том, као готово сваки Арабљанин, био грамзив и славољубив. Сањао је да ће га обасути златом и да ће га учинити бар емиром; сањао је о војничким походима против „Турака”, о освојеним градовима и о плену. Међутим, после онога што је чуо од Тадила, поче страховати да се сва његова дела не изгубе поред много већих догађаја као што се кап кише губи у мору. „Можда”, мислио је с горчином, „нико неће обратити пажњу на оно што сам учинио, а Смајин се можда неће чак ни радовати што сам му довезао ову децу.” И та га је мисао гризла. Сутрашњи дан треба да разагна или да потврди све ово чега се бојао, те га је нестрпљиво чекао.</p>

  <p>У шест часова ујутру сунце се роди и међу дервишима настаде живост. Убрзо се појави Тадил и рече им да се спремају за пут. При том је наговестио да ће до прелаза поћи пешице, поред његова коња. На велику Сташину радост, Дина доведе Нелу с горњега спрата, па онда кретоше бедемом, дуж целога града, све до места на којем су стајали чамци за превоз. Тадил је јахао напред на коњу, Сташа је водио Нелу за руку, за њима су ишли Идрис, Гебр и Хамис са старом Дином и Сабом и тридесет емирових војника. Остатак каравана је остао у Картуму.</p>

  <p>Посматрајући унаоколо, Сташа није могао разумети на који је начин могао да падне град овако силно утврђен и постављен на рачви Белога и Плавога Нила, што значи ограђен с три стране водом, а приступачан само с југа. Тек доцније је сазнао од хришћанских заробљеника да је река тад била опала и открила широке пешчане рукавце, који су олакшали приступ до бедема. Пошто је посада била изгубила наду на помоћ, а изнурена глађу није могла да се одупре јуришу разбеснелих дивљака, град је заузет, а онда је настало клање становника. Мада је од напада било прошло месец дана, трагови борбе видели су се свуда дуж бедема, унутра су штрчале развалине порушених кућа, на које се управио први налет освајача, а у спољноме шанцу било је пуно лешева које нико није мислио да сахрањује. Пре но што су дошли до прелаза, Сташа их изброја преко четири стотине. Али они нису кужили ваздух, јер их је суданско сунце сасушило и направило од њих мумије, а сви су били боје сивога пергамента, тако уједначене да се тешко могла разликовати тела Европљана, Египћана и црнаца. Међу лешевима се ројило од малих сивих гуштера, који су се пред пролазницима брзо скривали под те људске остатке, често у њихова уста или међу сасушена ребра.</p>

  <p>Сташа је тако водио Нелу да јој је заклањао тај страшни призор и рекао јој да гледа на другу страну, према граду. Али су се и на тој страни дешавале ствари које су испуњавале страхом очи и уши девојчице. Појава заробљене „енглеске” деце и Сабе, којега је Хамис водио на каишу, привлачила је руљу, која се повећавала сваког тренутка како се група приближавала прелазу. После неког времена направи се толика гужва да су се морали зауставити. Одасвуд се зачуше претећи узвици. Страшна, тетовирана лица нагињала су се над Сташом и Нелом. Кад би их видели, неки од ових дивљака прскали су у смех и ударали се рукама по бедрима од радости, неки су их грдили, неки су рикали као дивље звери, кезећи беле зубе и колутајући очима, најзад им почеше претити и упирати ножеве у њих. Готово ван себе од страха, Нела се привијала уза Сташу, а он ју је заклањао како је умео, уверен да за њих обоје долази последњи час. Срећом, ова навала разјарене руље најзад досади и Тадилу. По његовој наредби више од десетину војника опколи децу, а остали почеше без милости шибати корбачима руљу која је урлала. Светина се разбежа спреда, али се гомиле почеше скупљати иза одреда и уз дивљу дреку отпратише их све до чамаца.</p>

  <p>Деца одахнуше за време превоза. Сташа је тешио Нелу да ће дервиши престати да им прете кад се на њих навикну, и уверавао је да ће их Смајин обоје штитити и бранити, а особито њу, јер кад би им се десило некакво зло, не би имао кога дати за своју децу. То је била истина, али су девојчицу тако престрашили ранији напади да је ухватила Сташину руку и није је хтела пустити ни за часак, понављајући стално као у грозници: „Бојим се! Бојим се!” Он је доиста од свега срца желео да што пре дођу у руке Смајину, који их је познавао одавно и који им је у Порт-Саиду био веома наклоњен или се бар тако правио. У сваком случају, то није био тако диваљ човек као други Суданци Дангали, и робовање у његовој кући могло је бити сношљивије.</p>

  <p>Само је било питање да ли ће га наћи у Омдурману. О истој тој ствари је разговарао и Идрис с Нурел-Тадилом, јер се овај најзад сетио да је пре годину дана, бавећи се по поруци калифа Абдулахија далеко од Картума, у Кордофану, слушао о некаквоме Смајину, који је учио дервише да пуцају из топова отетих од Египћана, а после тога је постао велики ловац на робље. Нур је овако упућивао Идриса да нађе емира:</p>

  <p>— Кад после подне чујеш глас умбаје, буди заједно с децом на тргу молитве, на који пророк излази свакога дана да верне васпитава примером побожности и да их утврђује у вери. Тамо ћеш, осим свете особе Махдијеве, видети све „племените”, а исто тако и три калифа, као и паше и емире; међу емирима наћи ћеш Смајина.</p>

  <p>— А шта да радим и куда да се денем све до подневне молитве?</p>

  <p>— Остаћеш међу мојим војницима.</p>

  <p>— А ти ћеш нас оставити, Нурел-Тадиле?</p>

  <p>— Ја идем калифу Абдулахију по заповести.</p>

  <p>— Је ли то највећи међу калифима? Долазим издалека и мада су имена вођа допирала до мојих ушију, ипак ме тек ти можеш тачније поучити о њима.</p>

  <p>— Абдулахи, мој вођа, Махдијев је мач.</p>

  <p>— Нека га Алах учини чедом победе.</p>

  <p>Неко време су чамци пловили, а они су ћутали. Само се чуло гребење весала о ивице чамаца, а понекад би крокодил ударио воду репом, те би запљуснула чамац. Много је тих страшних гмизаваца допловило с југа чак под Картум, где су нашли обилну храну, јер је река била не само пуна лешева људи поубијаних после заузећа града него и оних који су помрли од болести што су се шириле међу махдијевцима, а особито међу њиховим заробљеницима. Додуше, калифе су у заповестима забрањивале „да се квари вода” — али се на то није пазило и она тела која крокодили нису стигли да прождру пловила су водом, лица окренутих надоле, до шестог слапа, па чак и даље, чак до Бербера.</p>

  <p>Али је Идрис сада мислио о нечему другом, те тренутак доцније поново рече:</p>

  <p>— Јутрос нисмо добили ништа да једемо. Хоћемо ли овако гладни издржати до часа молитве и ко ће нас после нахранити?</p>

  <p>— Ниси роб — одговори Тадил — и можеш отићи на трг где трговци износе своју робу. Тамо ћеш добити сувога меса и понекад дохна (проса), али за скупе паре, јер, као што сам ти рекао, у Омдурману влада глад.</p>

  <p>— А за то време ће ми неваљали људи уграбити или побити децу.</p>

  <p>— Војници ће их одбранити, а ако коме даш новац, радо ће сам отићи по храну.</p>

  <p>Идрису се није много свидео тај савет, јер је више волео да узима новац него да га ма коме даје, али пре но што успе да одговори, чамци стигоше до обале.</p>

  <p>Омдурман се учини деци друкчији него Картум. Тамо је било зиданих кућа на спратове, била је „мудирија”, то јест гувернерова палата, у којој је јуначки погинуо Гордон, била је црква, болница, мисионарске куће, арсенал, велике касарне за војску и много већих и мањих вртова с дивним тропским биљкама. Омдурман је ипак изгледао пре као неко велико дивљачко логориште. Тврђава, која се дизала са северне стране насеља, разрушена је по наређењу Гордонову. Уосталом, докле око сеже, град су сачињавале округле кућице, налик на стогове, олепљене сламом од дохна. Уски трнови плотићи делили су те чатрље једне од других и од улице. Понегде су се видели и шатори, свакако отети од Египћана. На другим местима читав стан је представљало неколико палмових хасура под комадом прљавога платна разапетог на бамбусовим штаповима. Људи су се склањали под кров само за време кише или изузетних жега, а ван тога времена су седели, ложили ватре, кували храну, живели и умирали напољу. Зато је на улицама тако врвело од света да се на неким местима одред с муком пробијао. Омдурман је пре тога био бедно сеоце, али сад, рачунајући ту и робље, сјатило се у њ преко двеста хиљада људи. Узнемирили су се чак и Махди и његове калифе због ове масе света којој су претиле глад и болештине. И стално су чињени нови походи на север да се заузму крајеви и градови још верни египатској влади.</p>

  <p>Кад се појавише бела деца, и ту се заорише непријатељски узвици, али им руља бар није претила смрћу. Можда то није смела чинити крај Махдија, а можда се била навикла да гледа робље које је све преведено у Омдурман одмах по заузећу Картума. Али су Сташа и Нела ипак видели пакао на земљи. Видели су како Европљане и Египћане бију корбачима да крв врца; гладне, жедне, повијене под теретима које су по наређењу морали носити, или под ведрима с водом. Видели су европске жене и децу, некад васпитаване у изобиљу, како сад просе шаку дуре или комадић сувога меса — у ритама, измршавеле, налик на авети, поцрнелих лица од немаштине, и лудачких погледа у којима су се огледали ужас и очајање. Видели су како се дивља маса смеје кад их спази, како их гони и туче. На свим улицама и уличицама било је много призора од којих су се очи одвраћале с грозом и гнушањем. У Омдурману су тада страховито беснели дизентерија и тифус, а више од свега богиње. Болесници, прекривени ранама, лежали су крај улаза у чатрље и кужили ваздух. Робови су носили лешеве тек помрлих људи завијене у платно да их закопају у песак ван града, где су се правим њиховим погребом бавиле хијене. Над градом је кружило јато јастребова, од чијих су крила падале тужне сенке на обасјани песак. Кад виде све то, Сташа помисли да би и за њега и за Нелу било најбоље да што пре умру.</p>

  <p>Али ипак, и у томе мору људске беде и пакости процветало би понекад милосрђе, као што бледи цветић процвета на трулом блатишту. У Омдурману је била шака Грка и Копта, које је Махди поштедео, јер су му били потребни. Они не само да су ишли слободно него су се бавили трговином и другим занимањима, а понеки, нарочито они који су се претварали да су променили веру, били су чак чиновници пророкови, и то им је међу дивљим дервишима знатно подизало углед. Један од тих Грка заустави одред и поче питати децу откуда су се ту нашла. Кад са чуђењем сазнаде да су тек стигла, а да су уграбљена чак из Фајума, обећа да ће рећи Махдију за њих и да ће се у будућности распитивати о њима. Онда сажаљиво климну главом Нели и даде и њој и Сташи по добру шаку сувих дивљих смокава и по сребрн талир с ликом Марије Терезије. Затим заповеди војницима да нико од њих не сме да учини какво зло девојчици и оде, понављајући енглески: „<i>Poor little bird!”</i> (јадна мала птица).</p>

</body>

</html>