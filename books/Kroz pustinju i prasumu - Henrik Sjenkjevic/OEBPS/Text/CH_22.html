<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXII</h1>

  <p>Док су Сташа и млади црнац одвукли поубијане Арабљане и тешку лавову телесину у страну, сунце се још више спустило и ускоро је требало да падне ноћ. Али се није могло ноћити у близини лешева, те мада је Кали, показујући убијену звер, трљао груди и понављао мљаскајући језиком: „Мсури нијама” (добро, добро месо), Сташа му није дао да се позабави „нијамом”, него му је наредио да хвата коње који су се разбежали после пуцњева. Црни дечак је врло вешто извршио тај посао, јер уместо да их јури кланцем, у којем би случају они све даље бежали, он се успузао на брдо и скраћујући себи пут на тај начин што је избегавао завијутке, појави се преплашеним коњима спреда. Тако је лако ухватио два, а друга два нагнао је на Сташу. Само Геброва и Хамисова коња нису више могли пронаћи, али и тако су им била остала четири, не рачунајући магарца натоварена шатором и стварима, који је у трагичним догађајима показао прави филозофски мир. Нашли су га иза завијутка како пажљиво, али без журбе штрпка траву што је расла на дну кланца.</p>

  <p>Судански коњићи су уопште навикнути да виде дивље звери, али се боје лавова, те је било много тешкоћа док су их провели поред стене крај које се црнела локва крви. Коњи су дрхтали, ширећи ноздрве и пружајући вратове према окрвављеноме камењу, али кад магарац мирно прође, стригнувши само мало ушима, прођоше и они. Ноћ је била већ надомак, али они ипак одјахаше једно километар одатле и зауставише се тек на месту на којем се кланац раширио у малу амфитеатралну долиницу обраслу густим трњем и бокорима бодљикаве мимозе.</p>

  <p>— Господару — рече млади црнац — Кали наложити ватра, велика ватра!</p>

  <p>И узевши судански широки мач, који је скинуо с Геброва леша, поче њиме сећи трње, па чак и овеће дрвеће. Па и кад је наложио ватру, секао је још, док није нагомилао толике резерве да је могло бити довољно за целу ноћ.</p>

  <p>Онда он и Сташа разапеше шаторчић за Нелу под високом, усправном стеном, а затим га оградише полукружним, широким и високим бодљикавим плотом или такозваном зерибом. Сташа је знао из описа афричких путовања да се путници на тај начин осигуравају од напада дивљих звери. Али се коњи нису могли сместити иза ограде, те их дечаци раседлаше и скидоше с њих лимене судове и вреће, па их само спуташе да се не би сувише удаљили тражећи траву или воду. Уосталом, Меа је нашла воду у близини, у каменом улегнућу које је чинило као неки мали базен међу двема наспрамним стенама. И било је сувише, тако да су је имали довољно и за коње и за кување бисерки које је јутрос Хамис поубијао. У торбама, које је магарац носио заједно са шатором, нашло се и око десетак килограма дуре и неколико шака соли, као и везаница мањоковог корења.</p>

  <p>То им је било довољно за богату вечеру. Али су се њоме користили углавном само Кали и Меа. Млади црнац, којега је Гебр страховито морио глађу, појео је толико јела колико би могло заситити два човека. Али је био зато и захвалан својим новим господарима и одмах после вечере паде на лице пред Сташом и Нелом у знак да жели до краја живота да остане њихов роб. Потом исто тако покорно удари челом о земљу пред Сташином пушком, јер му је свакако било јасно да је добро придобити љубав тако страшнога оруђа. Онда изјави да ће он и Меа бдети наизменце док „велики господар” и „биби” спавају, да се не би ватра угасила — и чучну крај ње, тихо мрмљајући нешто као песмицу, у којој су се свакога часа понављале речи: „Симба куфа! Симба куфа!” што на језику кисвахили значи: лав је убијен.</p>

  <p>Али се „великом господару” и малој „биби” није спавало. На велике Сташине молбе, Нела је прогутала неколико комадића меса од бисерке и неколико зрна скуване дуре. Говорила је да јој се не једе и не спава, само јој се пије. Сташу обузе страх да није добила грозницу, али се уверио да су јој руке хладне, па чак сувише хладне. Ипак је наговори да уђе под шатор где је за њу спремио лежиште, пошто је најпре пажљиво претражио да у трави нема шкорпија. Он пак седе на камен с пушком у рукама, да је брани од напада дивљих зверова ако би се показало да ватра није довољна за одбрану. Обузеше га неизмеран умор и исцрпеност. У себи је понављао: „Убио сам Гебра и Хамиса, побио сам бедуине, убио сам лава и сад смо слободни.” — Али му се чинило као да му те речи шапуће неко други и као да он сам не разуме добро шта то значи. Само је осећао да су слободни, али да се истовремено десило нешто страшно, што га је испунило немиром и притискало му груди као тежак камен. Најзад му се мисли почеше ледити. Дуго је посматрао велике ноћне лептирове што су кружили над ватром, а на крају поче климати главом и дремати. И Кали је дремао, али се свакога часа будио и дометао гранчице на ватру.</p>

  <p>Настаде мркла ноћ и, што се ретко дешава под повратницима, врло тиха. Само се чуло како пуцкета трње на ватри и како сукће пламен, који је осветљавао полукружно сложене стеновите литице. Месец није осветљавао дубину кланца, али су горе треперила јата непознатих звезда. Ваздух је постао тако хладан да се Сташа пробуди, трже се из сањиве укочености и поче се бринути да ли хладноћа неће нашкодити малој Нели.</p>

  <p>Али се умири кад се сети да јој је оставио под шатором на абама ћебе, које је Дина понела чак из Фајума. А паде му на памет и то да су, путујући од самога Нила стално, мада незнатно, узбрдо, морали за толико дана отићи доста високо, а то значи у пределе у којима грозница не прети тако као у ниском речном сливу. Оштра ноћна хладноћа као да је потврђивала ову претпоставку.</p>

  <p>И та га мисао охрабри. Зађе на часак под шатор да послуша спава ли Нела добро, а онда се врати и поново поче дремати, па чак и дубоко заспа.</p>

  <p>Али га наједанпут пробуди Сабино режање. Саба је био легао да спава одмах крај његових ногу.</p>

  <p>И Кали се трже и обојица почеше немирно посматрати пса, који је, испружен колико је дуг, начуљио био уши и ширећи ноздрве, њушкао на ону страну с које су дошли, загледајући се у помрчину. Длака му се најежила на врату и леђима, а груди му се дизале од ваздуха који је уз режање увлачио у себе.</p>

  <p>Млади роб набаца што је брже могао суво грање на ватру.</p>

  <p>— Господару — шапутао је — узети пушку! Узети пушку!</p>

  <p>Сташа узе пушку и изиђе пред ватру да би боље видео мрачну дубину кланца. Сабино режање претвори се у испрекидано лајање. Подуже се ништа није чуло, а онда ипак до Сташиних и Калијевих ушију долете из даљине глухи топот, као да су неке велике животиње јуриле брзо према ватри. Овај топот се одбијао као одјек у тишини од кршевитих страна и постајао је све јачи.</p>

  <p>Сташа схвати да се приближава страшна опасност. Али шта је то могло бити? Можда су биволи или какав пар носорога, који траже излаз из кланца? У том случају, ако их пуцањ из пушке не заплаши и не окрене на другу страну, караван ништа не може спасти, јер се те звери, исто тако злоћудне и готове да нападну као и месождери, не боје ватре — и изгазиће уз пут све...</p>

  <p>А ако би то био неки Смајинов одред који је у кланцу натрапао на лешеве па сад гони убице? Сташа ни сам није знао шта би било боље — брза смрт или ново ропство. При том му сину кроз главу: @ ако се сам Смајин нађе у одреду, можда ће их поштедети, али ако га нема, онда ће их дервиши или одмах побити, или ће их, што је још горе, пре смрти намучити ужасно. „Ах”, помисли, „дај боже <i>а </i>да су то звери, а не људи!”</p>

  <p>Међутим, топот је постајао све јачи и претвори се у лупу копита — и на крају се из помрчине помолише блиставе очи, раширене ноздрве и гриве рашчупане од трчања.</p>

  <p>— Коњи! — узвикну Кали.</p>

  <p>И доиста су то били коњи Гебра и Хамиса. Дотрчала су оба у дивљем трку, свакако гоњена страхом, али кад упадоше у круг светлости и кад сагледаше своје спутане другове, пропеше се на задње ноге, а онда уз фрктање зарише копита у земљу и остадоше за тренутак мирни.</p>

  <p>Али Сташа не скиде пушку с образа. Био је сигуран да ће се иза коња свакога часа појавити коврџава лавовска глава или пљосната пантерова њушка. Али је узалуд чекао. Коњи су се лагано умиривали, а што је још важније, Саба престаде њушкати, него се неколико пута окрете на месту, као што то обично чине пси, леже, сави се у клупче и затвори очи. Очевидно, ако је каква грабљива звер гонила коње, она се повукла чим је осетила дим или видела на стењу одблесак ватре.</p>

  <p>— Ипак их је морало нешто жестоко поплашити — рече Сташа Калију — чим се нису бојали да претрче поред лешева људи и лава.</p>

  <p>— Господару — одговори младић — Кали знати шта се десило. Много, много хијена и шакала ушло у кланац и ићи на лешеве. Коњи пред њима бежати, али хијене њих не гонити, јер оне јести Гебра и оне друге...</p>

  <p>— Може бити; али ти сад иди, раседлај коње, покупи судове и вреће и донеси овамо. Не бој се јер ће те пушка одбранити.</p>

  <p>— Кали се не бојати — одговори дечак.</p>

  <p>И разгрнувши мало трње крај саме ватре, извуче се из зерибе, а у томе часу изиђе из шатора и Нела.</p>

  <p>Саба одмах устаде и гуркајући је носом подсећао је да га помилује као обично. Али она, пруживши намах руку, трже је у исти час као да се гади.</p>

  <p>— Сташа, шта се десило? — запита.</p>

  <p>— Ништа; дошла су она два коња. Да ге није њихов топот разбудио?</p>

  <p>— Пробудила сам се још раније и чак сам хтела да изиђем из шатора, али...</p>

  <p>— Али шта?</p>

  <p>— Мислила сам да ћеш се можда љутити.</p>

  <p>— Ја, на тебе?!</p>

  <p>А Нела подиже очи и поче га гледати неким необичним погледом, таквим каквим га никад пре тога није гледала. Преко Сташиног лица прелете израз великог чуђења јер је у њеним речима и у погледу јасно прочитао да ју је страх.</p>

  <p>„Она ме се боји!” — помисли.</p>

  <p>И у првом тренутку осети као неки зрак задовољства. Поласкала му је мисао да га после овога што је учинио чак и Нела сматра не само за потпуно одрасла човека, него и за страшнога ратника, који сеје страх око себе. Али је то трајало кратко, јер је невоља у њему развила разум и дар запажања, те опази да се у немирним очима девојчице види поред страха и одвратност према ономе што се десило, према оној проливеној крви и према оним страхотама које је данас видела — и сети се како је часак раније тргла руку, јер није хтела да помилује Сабу који је задавио једнога бедуина. Да! — Сташа је и сам осећао да га у грудима нешто гуши. Једно је читати у Порт-Саиду о америчким ловцима који на Далекоме западу убијају на туцета црвенокоже Индијанце, а друго извршити то лично и видети људе, часак раније живе, како кркљају, трзају се у локвама крви. Да! Нела свакако има пуно срце страха, али исто тако и одвратности која ће остати занавек. „Она ће ме се бојати”, помисли Сташа, „али у дубини душе, и против воље, увек ће ми то замерати, и то ће ми бити награда за све што сам за њу учинио.”</p>

  <p>На ту мисао много горчине му се скупи у грудима, јер му је било јасно да би већ давно био убијен или би побегао, само да није Неле. Због ње је пропатио све то што је пропатио — а оне муке и гладовања учинили су само толико да, ето сад, она стоји пред њим преплашена, као да то није она иста мала сестрица и подиже к њему очи, али не с негдашњим поверењем, него са зачуђеним страхом. Сташа наједном осети да је веома несрећан. Први пут у животу схвати шта је то жалост. Сузе су му и нехотице навирале на очи,- и само да је ма на који начин доликовало „страшноме ратнику” да се расплаче, он би то можда учинио.</p>

  <p>Уздржа се ипак и обраћајући се девојчици запита:</p>

  <p>— Бојиш ли се ти, Нела?</p>

  <p>А она одговори тихо:</p>

  <p>— Некако је... тако страшно!</p>

  <p>На то Сташа заповеди Калију да донесе абе испод седла. Једном од њих прекри камен на којем је раније дремао, а друге простре по земљи и рече:</p>

  <p>— Седи ту крај мене, поред ватре ... Баш је хладна ноћ, зар не? Ако те сан савлада, наслони главу на мене и спавај.</p>

  <p>А Нела понови:</p>

  <p>— Некако је тако страшно!...</p>

  <p>Сташа је пажљиво уви у ћебе и неко време су седели без речи, наслоњени једно на друго и осветљени ружичастом светлошћу, која је милела по стењу и трепераво се искрила на љуштицама светлаца којима су били ишарани камени кршеви.</p>

  <p>Иза зерибе чуло се коњско фрктање и хрскање траве у њиховим зубима.</p>

  <p>— Слушај, Нела — јави се Сташа — ја сам оно морао учинити... Гебр је запретио да ће нас поклати ако се лав не заустави на Калију и ако их даље буде гонио. Јеси ли чула?... Помисли, тиме је запретио не само мени, него и теби. И то би и учинио! Искрено ти кажем, да није било те претње, ипак не бих пуцао у њих, мада сам о томе мислио већ раније. Мислим да не бих могао... Али је он превршио меру. Видела си како је пре тога страшно мучио Калија. А Хамис? Како нас је он подло продао! При том, знаш ли шта би се десило кад они не би нашли Смајина? Гебр би исто тако почео да мучи нас... тебе. Страшно је и помислити, али би те он тукао корбачем и обоје би нас намучио, а кад бисмо помрли, вратио би се у Фашоду и рекао да смо помрли од грознице... Нела, ја то нисам учинио ни из какве свирепости, него сам морао мислити на то како да те спасем... До тебе ми је само било стало.</p>

  <p>И у гласу му се јасно показа она жалост која му је била испунила срце. Нела је то свакако разумела, јер се јаче привила уз њега, а он савлада тренутно узбуђење и овако настави:</p>

  <p>— Ја се нећу променити и чуваћу те и пазити као и раније. Док су они били живи, није било никакве наде да ћемо се спасти. Сада можемо побећи у Абисинију. Абисинци су црни и дивљи, али су хришћани и непријатељи дервиша. Само да си ти здрава, а у томе ћемо успети, јер до Абисиније није много далеко. Макар у томе и не успели, макар пали у руке Смајину, немој мислити да ће се он на нама светити. Он никад у животу није видео ни Гебра нити бедуине; познавао је само Хамиса! При том можемо и не говорити Смајину да је Хамис био с нама. Ако успемо да пређемо у Абисинију, бићемо спасени, а ако не, онда ти ни у том случају неће бити горе него боље, јер онаквих бездушника као што су били они свакако нема више на свету... Ати се не бој мене, Нела!„.</p>

  <p>И хотећи да пробуди њено поверење, а и да је охрабри, поче је миловати по плавој главици. Девојче је слушало, подижући бојажљиво очи к њему. Било је јасно да хоће нешто да каже, али се устеже и колеба — и боји. Најзад погну главу тако да јој коса сасвим покри лице и запита још тише него раније и мало дрхтавим гласом:</p>

  <p>— Сташа...</p>

  <p>— Шта је, мило моје?</p>

  <p>— А они неће доћи овамо?...</p>

  <p>— Ко? — запита Сташа зачуђен.</p>

  <p>— Они... убијени?...</p>

  <p>— Шта ти говориш, Нела?...</p>

  <p>— Бојим се! Бојим се!...</p>

  <p>И побледеле усне почеше дрхтати.</p>

  <p>Настаде тишина. Сташа није веровао да убијени могу васкрснути, али како је била ноћ, а њихова тела лежала недалеко, то му би некако чудно непријатно, језа му прође леђима.</p>

  <p>— Шта ти говориш, Нела? — понови. — То те Дина научила да се бојиш духова... Умрли не... .</p>

  <p>И не заврши, јер се у томе тренутку десило нешто ужасно. Сред ноћне тишине, у дубини кланца, на оној страни где су лежали лешеви, разлеже се наједном нељудски, грозан смех, у којем су дрхтали очајање, и радост, и свирепост, и бол, и јецаји и подсмевање — продорни и грчевити смех лудака или проклетника.</p>

  <p>Нела врисну и из све снаге обгрли Сташу рукама. А њему се сва коса подиже. Саба скочи и поче режати.</p>

  <p>А Кали, који је седео подаље, подиже мирно главу и рече готово весело:</p>

  <p>— То се хијене смејати Гебру и лаву...</p>

</body>

</html>