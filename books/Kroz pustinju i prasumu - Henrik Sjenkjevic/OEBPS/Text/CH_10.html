<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>X</h1>

  <p>Сви у један мах полетеше на Сташу, с ужасном виком, за трен ока отеше му пушку и метке, оборише га на земљу и везаше му руке и ноге ужетима, ударајући га и ритајући при том, док их најзад не растера Идрис, бојећи се за живот дечаков. Онда почеше да говоре испрекиданим речима, као људи којима је запретила страшна опасност, па их спасао само случај.</p>

  <p>— То је прави ђаво! — узвикну Идрис, лица побледела од страха и узбуђења.</p>

  <p>— Побио би нас као дивље гуске! — додаде Гебр.</p>

  <p>— Ах, да није било тога пса!</p>

  <p>— Сам бог га послао.</p>

  <p>— А хтели сте га убити! — рече Хамис.</p>

  <p>— Нико га одсад неће такнути.</p>

  <p>— Увек ће имати костију и воде.</p>

  <p>— Алах, алах! — понављао је Идрис, који се није могао умирити.</p>

  <p>— Смрт је била над нама. Уф!</p>

  <p>И почеше гледати Сташу, који је лежао, с мржњом, али и са чуђењем што је један мали дечак могао постати повод њихова пораза и пропасти.</p>

  <p>— Пророка ми — јави се један бедуин — па треба се унапред побринути да нам тај Иблисов син не заврне шију! Змију водимо Махдију! Шта мислите сад с њим да учините?</p>

  <p>— Треба му одсећи десну руку! — узвикну Гебр.</p>

  <p>Бедуини не одговорише ништа, али Идрис не хтеде пристати на то. Паде му на памет да би тим страшнија казна пала на њих за сакаћење дечака, ако их потера ухвати. Најзад, ко може јемчити да Сташа не би умро после те операције? А у том случају за замену за Фатиму и њену децу остала би само Нела.</p>

  <p>Кад Гебр извади нож, хотећи да изврши своју претњу, Идрис га ухвати за руку и задржа:</p>

  <p>— Не! — рече. — Срамота би било да се пет Махдијевих ратника толико боје једног хришћанског штенета да му чак руку секу. Везиваћемо га преко ноћи, а за ово што је сад хтео учинити добиће десет корбача.</p>

  <p>Гебр је био спреман да одмах изврши казну, али га Идрис поново одгурну и нареди да један од бедуина туче, а на уво му шапну да не бије много јако. Како Хамис, можда с обзиром на своју ранију службу код инжењера, а можда и из којег другог разлога, није хтео ни у шта да се меша, други бедуин обори Сташу леђима нагоре и извршење казне већ је требало да почне, кад се уто појави изненадна препрека.</p>

  <p>На отвору од удубљења појави се Нела заједно са Сабом.</p>

  <p>Заузета својим љубимцем, који јој се одмах баци под ноге чим улете у пећину, она је доиста чула вику Арабљана, али како у Египту и Арабљани и бедуини у свакој прилици праве такву вику као да се узајамно кољу, она није на то обраћала пажњу. Тек кад је позвала Сташу и није добила од њега одговор, изишла је да види не седи ли већ на камили и, сва пренеражена, видела је при првој јутарњој светлости како Сташа лежи на земљи, а над њим стоји бедуин с корбачем у руци. Кад то виде, поче из свега гласа викати и трупкати ножицама, а кад бедуин, не осврћући се на то, удари дечака први пут, она полете напред и заклони дечака својим телом. Бедуин се поколеба, јер није имао наређење да бије девојчицу, а, тада се разлеже њен глас пун очајања и пренеражења:</p>

  <p>— Саба! Саба!</p>

  <p>А Саба разумеде у чему је ствар и у једном скоку нађе се крај деце. Длака му се накостреши на врату и леђима, очи му крваво засијаше, у грудима и снажноме грлу заурла као грмљавина.</p>

  <p>А онда се усне на збрчканој њушки почеше лагано дизати нагоре — зуби као и дуги бели очњаци појавише се све до крвавих десни. Огромни пас поче сад да креће главу десно и лево, као да је хтео да добро покаже Суданцима и бедуинима своју страховиту „опомену” и да им каже:</p>

  <p>„Гледајте! Ево овим ћу бранити децу.”</p>

  <p>Они се журно повукоше, јер су најпре знали да им је Саба спасао живот, а затим је било јасно да би разбеснели пас зарио одмах зубе у грло ономе који би се у том тренутку приближио Нели. Стајали су лако не знајући шта да раде, погледајући се несигурним погледом и као питајући један другога шта сада треба чинити.</p>

  <p>Њихово колебање је трајало толико да је Нела имала доста времена да позове стару Дину и да јој нареди да расече Сташи везе. Тада дечак устаде и држећи шаку Саби на глави, обрати се напасницима:</p>

  <p>— Нисам хтео да побијем вас, већ само камиле — рече кроза стиснуте зубе.</p>

  <p>Али и то тако престраши Арабљане да би свакако поново полетели на Сташу да није било Сабе успламтелих очију и још накострешене длаке. Гебр је чак хтео да скочи на њега, али га потмуло режање прикова на месту.</p>

  <p>Настаде часак ћутања — а онда се зачу јак Идрисов глас:</p>

  <p>— На пут! На пут!</p>

</body>

</html>