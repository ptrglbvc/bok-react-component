<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXXIX</h1>

  <p>Све становништво је далеко испратило добру Мзиму и опростило се с њом са сузама, молећи је насртљиво да још некад изволи свратити М’Руи и да се сећа његових људи. Сташа се за тренутак колебао да ли да им покаже клисуру где је сакрио оне ствари и храну која је остала од Линдеа, а које није могао понети јер их није имао ко носити. Али кад помисли да би такво благо могло изазвати међу њима завист и препирке, пробудити грамзивост и помутити мир њихова живота, одбаци ту намеру, али уби великога бивола и остави им његово месо за опроштајну гозбу. И заиста су се обрадовали кад су видели толико много „нијаме”.</p>

  <p>Следећа три дана караван је поново ишао пустим крајем. Дани су били врели, али како је земљиште било високо, ноћи су биле тако хладне да је Сташа наредио Меи да покрива Нелу са два ћебета. Сада су често пролазили кроз планинске кланце, неплодне и кршевите, а каткад тако зарасле густим растињем да су се с највећом муком морали пробијати кроз њих. На странама тих кланаца виђали су велике мајмуне, а понекад и лавове и пантере, који су живели у кршевитим пећинама. Једног пантера је Сташа убио на Калијеву молбу и овај се потом одену у његову кожу да би црнци одмах могли познати да имају посла с личношћу краљевске крви.</p>

  <p>Иза кланаца, на високој равници, почеше се поново појављивати црначка сеоца. Нека су била близу једна другима, нека на дан или два хода. Сва су била ограђена високом оградом од коља ради заштите од лавова и тако увијена у пузавице да су чак и изблиза изгледала као честари какве прашуме. Тек по диму који се у средини дизао могло се оценити да онде станују људи. Караван је свуда приман мање-више онако као у селу М’Руину, то јест са страхом и неповерењем, а затим с дивљењем, чуђењем и почашћу. Само се једном десило да је цело село, кад је видело слона, Сабу, коње и беле људе, побегло у оближњу шуму, тако да нису имали с ким разговарати. А ипак ниједно копље није било управљено на путнике, јер су црнци били више бојажљиви и благи док мухамеданство није испунило њихове душе мржњом према невернима и суровошћу. Најчешће је бивало да је Кали јео „комадић” меснога краља, месни краљ „комадић” Калија, а онда су се односи развијали у највећем пријатељству, а доброј Мзиму су свуда одавани знаци поштовања и богобојажљивости у облику јаја и меда, које су вадили из пањева обешених о гране високог дрвећа помоћу палмових ужета. „Велики господар” који је управљао слоном, громовима и огњеним змијама изазивао је углавном страх који се ипак брзо претварао у захвалност, чим би се људи уверили да је његова дарежљивост иста као и његова снага. Онде где су села била ближа једно другоме долазак необичних гостију објављивала су једна другима ударањем у бубњеве, јер црнци умеју све да изразе помоћу бубњева. Исто тако се дешавало да је све становништво излазило њима у сусрет, већ унапред најлепше расположено.</p>

  <p>У једном селу, које је имало око хиљаду душа, месни владар, који је истовремено био и краљ и чаробњак, пристао је да им покаже „великог фетиша”, којем је указивана изванредна част и којега су се бојали тако да се абоносовој капелици, прикривеној носороговом кожом, људи нису смели приближити и жртве су приносили на даљини од педесет корака. О томе фетишу је причао краљ како је недавно пао с месеца, да је био бео и да је имао реп. Сташа изјави да га је то управо он послао по налогу добре Мзиму и, говорећи тако, није ниуколико обишао истину јер се видело да је „велики фетиш” био просто један од змајева које су пуштали с Линдеове планине. И он и Нела се обрадоваше кад помислише да су други могли одлетети још даље ако су имали повољан ветар и решише се да их пуштају с висина и даље. Те вечери Сташа је направио и пустио једнога, што на крају увери црнце да су и добра Мзиму и бели господар такође дошли на земљу с месеца и да су божанства којима се никада не може служити с довољно покорности.</p>

  <p>Али више од тих знакова покорности и поштовања обрадова Сташу вест да се Баса-Нарок налази свега на петнаестак дана путовања и да становници овога села у којем су се сада задржали добијају понекад са тих страна со у замену за вино од палми дум. Месни краљ чак је слушао о Фумби као о владару људи који су називани Доко — а Кали потврди да удаљенији суседи тако називају Ва-химе и Самбуре. Мање су биле утешне вести да на обалама велике воде бесни рат и да до Баса-Нарока треба ићи кроз веома дивље планине и стрмените кланце, пуне грабљивих звери. Али грабљивих звери Сташа се мало бојао, а планине је, макар и најдивљије, више волео од ниских равница, на којима путнике вреба грозница.</p>

  <p>Зато с добром надом кретоше на даљи пут. Иза овога великог села наиђоше само на једно насеље, веома јадно и припијено уз ивицу провалије као гнездо. Затим настаде узбрдица, ретко испресецана дубоким раселинама. На истоку се уздизао тамни ланац врхова, који је издалека изгледао готово потпуно црн. То је била непозната покрајина у коју су баш ушли, а нису ни знали шта их тамо може снаћи пре но што дођу до Фумбине земље. На лединама којима су пролазили било је дрвећа, али осим змајеваца и багремова, који су усамљено штрчали, оно је расло у групама, градећи мале гајеве. Путници су се задржавали у тим гајевима да се нахране и одморе, а и због богате хладовине.</p>

  <p>По дрвећу је било пуно птица. Разне врсте голубова, велики кљунаши, које је Сташа називао туканима, креје, чворци, грлице и безбројне дивне „бенгалис” врзмале су се по густом лишћу или су прелетале с једне групе дрвећа на другу, појединачно или у јатима, преливајући се као дуга. Неко дрвеће је издалека изгледало као покривено разнобојним цветовима. Нела се особито одушевљавала кад је видела рајске мухоловке и велике црне птице, црвене по трбуху, које су певале као пастирска фрула. Дивне жуње, с горње стране ружичасте, а с доње светлоплаве, извијале су се у сунчеву сјају, хватајући у лету пчеле и пољске скакавце.</p>

  <p>На врховима дрвећа разлегала се дрека зелених папагаја, а покаткад је допирао неки глас као са сребрних звончића, којим су се узајамно поздрављале мале сивозелене птице, скривене под лишћем адаусоније.</p>

  <p>Пред изласком сунчевим и после заласка његова прелетала су јата домаћих врапчића, тако безбројна да би човек помислио да су облаци, само да није било писке и шуштања крила. Сташа је претпостављао да то ти лепокљунци тако звоне, растурајући се преко дана по усамљеним групама дрвећа.</p>

  <p>Али су се оба детета највише чудила и усхићавала другим птицама које су летеле у малим јатима и приређивале праве концерте. Свако јато имало је пет или шест женки и једнога мужјака с перјем металноблиставе боје. Оне су особито падале на усамљене багремове и то тако да би он заузео врх дрвета, а оне би биле ниже. После првих тонова, који су изгледали као дотеривање грла, он би почињао песму, а оне ћутке слушале. Тек кад би он завршио, оне би као једногласни хор понављале последњу китицу његове песме. После малога одмора, он би поново почињао и завршавао, оне опет понављале, а онда би читаво јато прелетело у лаком таласастом лету на следећи, најближи багрем; концерт, састављен од солисте и хора, поново би забрујао, у подневној тишини. Деца се нису могла тога довољно наслушати. Нела је запамтила главни мотив концерта и заједно с хором женки певала је својим танким гласићем последње тонове, који су звучали као кад се брзо понављају звуци: „туи, туи, туи, туилинг-тинг! тинг!”</p>

  <p>Једанпут, идући од дрвета до дрвета за крилатим свирачима, деца одоше на километар од логоришта оставивши у њему троје црнчади, Кинга и Сабу, којега Сташа, спремајући се истовремено да иде у лов, није хтео повести да му не би лајањем плашио дивљач. Па кад најзад јато прелете с последњег багрема на другу страну широке клисуре, дечак се заустави и рече:</p>

  <p>— Сад ћу те одвести до Кинга, а онда ћу видети нема ли у високој џунгли антилопа или зебри, јер је Кали рекао да сувога меса неће бити дуже од два дана.</p>

  <p>— Та ја сам већ велика — одговори Нела, којој је увек било много стало да покаже како није мало дете — па ћу се вратити сама. Одавде се одлично види логориште као и дим.</p>

  <p>— Бојим се да не залуташ.</p>

  <p>— Нећу залутати. Можда бих у високој џунгли залутала, али види како је овде трава ниска.</p>

  <p>— Може те нешто напасти.</p>

  <p>— Сам си говорио да лавови и пантери дању не лове. Уз то чујеш како Кинг труби од чежње за нама. Какав би се лав усудио да лови онде где се чује Кингов глас?</p>

  <p>И поче наваљивати:</p>

  <p>— Сташа мој, идем сама као што иду одрасли.</p>

  <p>Сташа се мало колебао, али на крају пристаде. Одиста су се видели логориште и дим. Кинг је из чежње за Нелом свакога часа трубио. У ниској трави није се могло залутати, а што се тиче лавова, пантера и хијена, о њима се просто није могло ни говорити, јер те звери траже плен само ноћу. Уосталом, дечак је знао да ничим неће учинити девојчици такву пријатност него ако јој покаже да је не сматра малим дететом.</p>

  <p>— Онда добро — рече — иди сама, али иди право и немој уз пут да застајкујеш.</p>

  <p>— А могу ли само набрати овога цвећа? — запита показујући жбун кусоа прекривен безбројем ружичастих цветова.</p>

  <p>— Можеш.</p>

  <p>Када то рече, окрете се, још једном јој показа за сваки случај групицу дрвећа из које се дизао логорски дим и где се разлегало Кингово трубљење, па онда зарони у високу џунглу којом је била обрасла ивица кланца.</p>

  <p>Али још се не удаљи ни стотину корака, а већ га обузе немир. „Ама то је лудо с моје стране”, помисли, „што сам допустио Нели да иде сама по Африци, лудо! Она је такво дете! Не смем је пуштати ни на корак од себе, ако крај ње није Кинг. Ко зна шта се може десити! Ко зна да под овим ружичастим жбуном не лежи каква змија, велики мајмуни могу се ту извући из кланца и уграбити ми је или је ујести. Сачувај боже! Учинио сам велику лудост!”</p>

  <p>И његов немир се претвори у љутњу на самога себе, а истовремено у ужасан страх. Не премишљајући дуже, окрете се као да га је такло нагло рђаво предосећање. Идући журно, с невероватном вештином коју је већ стекао због свакодневног лова, држао је пушку на готовс и промицао је кроз бодљикаве мимозе без икаквог шума, потпуно као пантер кад се ноћу прикрада ка стаду антилопа. Мало после промоли главу из високе траве, погледа и — скамени се.</p>

  <p>Нела је стајала под жбуном кусоа испружених руку; ружичасто цвеће које је од ужаса била испустила лежало је крај њених ногу, а на даљини од двадесет и неколико корака милела је кроз ниску траву к њој велика сивожута звер.</p>

  <p>Сташа је јасно видео зелене очи звери загледане у бело као креда лице девојчице, њену уску главу с припијеним ушима, лопатице подигнуте увис, јер је тако држала тело прикрадајући се и пузећи, њено дуго тело и још дужи реп, чији се врх покретао лаким мачијим покретом. Још један тренутак — један скок и Неле не би више било.</p>

  <p>Када то виде прекаљени дечак, навикао на опасности, за трен ока схвати да ако не поврати хладнокрвност, ако се не умири, ако се не прибере, ако рђаво опали и само рани напасника, макар и тешко, девојчица мора погинути. Али је већ умео до те мере да влада собом да се под утицајем тих мисли његове руке и ноге наједном умирише, као челичне опруге. Чим баци поглед, одмах спази тамну пегу крај зверињег уха — једним лаким покретом управи к њој пушчане цеви и опали.</p>

  <p>У истоме часу се зачуше пуцањ пушке, Нелин крик и кратки промукли рик. Сташа прискочи Нели и, заклонивши је својим телом, поново нанишани у напасника.</p>

  <p>Али је други погодак био сасвим непотребан јер се страшна мачка прострла и лежала је као дроњак, с носом при земљи, ноктију забијених у траву, готово без дрхтаја. Тане јој је при распрскавању одвалило читав потиљак заједно с вратним пршљеновима. Над очима су јој се белели крвави, искидани набори мозга.</p>

  <p>А мали ловац и Нела стајали су неко време гледајући час убијену звер, час једно на друго и нису могли ни речи да проговоре. А онда се деси нешто чудно. Онај Сташа који би часак раније својом хладнокрвношћу и миром згрануо најискусније стрелце целога света наједном побледе, ноге му се почеше трести, из очију му потекоше сузе, а онда ухвати главу рукама и поче понављати:</p>

  <p>— О, Нела, Нела, да се ја нисам вратио!...</p>

  <p>И обузе га такав ужас, такво неко закаснело очајање да је у њему свака жилица дрхтала као да је добио грозницу. После нечувене напрегнутости воље и свих сила душе и тела, наишао је на њега час слабости и клонулости. Пред очима му се појави слика страшне звери како се одмара окрвављене њушке у некој тамној пећини и како кида Нелино тело. А, ето, тако је могло бити и тако би се десило да се није вратио! Један минут, један секунд још — и било би прекасно. Ту мисао просто није могао одагнати.</p>

  <p>Најзад се свршило тиме што га је Нела, дошавши себи од ужаса, морала тешити. Мало, добро створење обисну му се обема ручицама око врата и плачући и сама поче му тако гласно викати као да га је хтела пробудити из сна.</p>

  <p>— Сташа, Сташа, мени није ништа! Види да ми није ништа. Сташа, Сташа!</p>

  <p>Али је он дошао себи и умирио се тек после дужег времена. Одмах затим наиђе Кали, који је чуо пуцањ недалеко од логоришта, па знајући да „бвана кубва” никад не пуца напразно, довео је коња да узме дивљач. Кад млади црнац погледа убијену звер, наједном се трже и лице му намах постаде пепељаво:</p>

  <p>— Вобо! — узвикну.</p>

  <p>Деца се тек сад приближише лешини која се кочила, јер Сташа дотле није знао какав је управо грабљивац пао од његове пушке. На први поглед дечаку је изгледало да је то изузетно велики сарвал, али кад га изблиза загледа, виде да није тако, јер је убијена звер величином превазилазила чак и леопарда. Њена жута кожа била је ишарана пегама кестењасте боје, али је главу имала ужу од леопарда, што је чинило да је била нешто налик на курјака, већих ногу, ширих шапа и огромних очију. Једно око је метак истерао сасвим напоље, друго је још гледало децу, бескрајно дубоко, непокретно и страшно. Сташа се увери да је то нека врста пантера о којој зоологија исто тако ништа није знала као ни географија о језеру Баса-Нарок.</p>

  <p>Кали је с неизмерним страхом непрестано гледао испружену животињу, понављајући тихим гласом, као да се бојао да је не пробуди:</p>

  <p>— Вобо!... Велики господар убио вобо!</p>

  <p>Али се Сташа окрете девојчици, положи јој руку на главицу, као да се хтео коначно уверити да је вобо није однео, а онда рече:</p>

  <p>— Видиш, Нела, видиш, макар била потпуно велика, ипак по џунгли не можеш сама ићи.</p>

  <p>— Истина је, Сташа — одговори Нела скрушена лика. — Али с тобом или с Кингом могу?</p>

  <p>— Реци како је то било. Јеси ли чула како се приближава?</p>

  <p>— Не... Само је из цвећа излетела велика златна мува, па сам се окренула за њом и видела га како излази из кланца.</p>

  <p>— Па после?</p>

  <p>— И стао је и почео ме гледати.</p>

  <p>— Је ли дуго гледао?</p>

  <p>— Дуго, Сташа. Тек кад сам испустила цвеће и заклонила се од њега рукама, он је почео да се примиче к мени...</p>

  <p>Сташи паде на памет да би Нела била одмах уграбљена да је била црнкиња и да за своје спасење има да захвали и томе што се животиња зачудила кад је први пут видела непознатог створа, није одмах знала шта треба да учини.</p>

  <p>И језа поново прође дечаку кроз кости.</p>

  <p>— Хвала богу! Хвала богу што сам се вратио!...</p>

  <p>А онда је питао даље:</p>

  <p>— Па шта си онога часа мислила?</p>

  <p>— Хтела сам тебе да зовем и... нисам могла... али...</p>

  <p>— Али шта?</p>

  <p>— Али сам мислила да ћеш ме ти одбранити... Не знам ни сама...</p>

  <p>Када то рече, поново му се обисну рукама око врата, а он јој помилова косу.</p>

  <p>— Моја мала Мзиму! Моја Мзиму! Видиш ли шта је Африка!</p>

  <p>— Да, али ти ћеш убити сваку наказну звер.</p>

  <p>— Убићу.</p>

  <p>Поново обој е почеше да загледају грабљивца. Хотећи да сачува његову кожу за успомену, Сташа нареди Калију да га одере, али овај, из страха да не изиђе из кланца други вобо мољаше да га не остављају самога. Када Калија запиташе да ли се одиста више боји воба него лава, он рече:</p>

  <p>— Лав урлати ноћу и не прескочити преко ограде од коља, а вобо прескочити усред бела дана и поклати много црнаца усред села, а онда уграбити једнога и појести. Од воба копље не може одбранити, нити стрела, само чини, јер воба није могуће убити.</p>

  <p>— Глупост! — рече Сташа. — Загледај овога! Зар није добро убијен?</p>

  <p>— Бели господар убити воба, црни човек не убити! — одговори Кали.</p>

  <p>Свршило се с тим што су огромну мачку везали ужетом за коња и коњ је довуче у логориште. Ипак Сташи не пође за руком да сачува њену кожу и то због Кинга који, кад се досети свакако да је вобо хтео да уграби његову госпођицу, тако се разгневи да чак ни Сташине заповести нису успеле да га задрже. Дохвативши сурлом убијену звер, одбаци је два пута увис, онда поче њоме ударати о дрво, а на крају је изгази ногама и претвори у неку безобличну масу која је подсећала на мармеладу. Сташа је успео да сачува само вилице, које с остатком лобање стави на пут мрављој колони, а ови у току једнога часа тако сјајно очистише кости да ни на једној није остало ни трунчице меса или крви.</p>

</body>

</html>