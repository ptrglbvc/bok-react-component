<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>VII</h1>

  <p>А за то време камиле су јуриле као вихор по песку блиставом од месечеве светлости. Спустила се дубока ноћ. Месец, из почетка велики као точак и црвен, побледео је и дигао се високо. Удаљени пустињски брежуљци прекрише се сребрном паром као од муслина, која их не заклони сасвим, него их претвори у нека светла привиђења. С времена на време допирало је тужно завијање шакала иза местимично расутог стења.</p>

  <p>Опет прође један час. Сташа обгрли руком Нелу и придржавао је, хотећи тако да ублажи заморно труцкање у махнитом јурењу.</p>

  <p>Девојчица га је све чешће запиткивала зашто тако јуре и зашто нема ни шатора, нити њихових очева. Сташа се најзад реши да јој каже истину која се морала открити.</p>

  <p>— Нела — рече — скини рукавицу и пусти је неприметно на земљу.</p>

  <p>— Зашто, Сташа?</p>

  <p>А он је притиште уза се и одговори некако необично нежно:</p>

  <p>— Учини то што ти кажем.</p>

  <p>Нела се држала једном руком за Сташу и бојала се да га пусти, али се поможе на тај начин што поче рукавицу скидати зубима — са сваког прста посебице — и најзад кад је сасвим скиде, пусти је на земљу.</p>

  <p>— После неког времена пусти другу — јави се Сташа. — Ја сам већ бацио своје, али ће се твоје лакше опазити, јер су отворене боје.</p>

  <p>А кад виде да га девојчица гледа упитним погледом, он настави:</p>

  <p>— Немој да се престрашиш, Нела... Али видиш... може бити да ми нећемо срести ни твог ни мог оца... и да су нас ови гадни људи украли. Али се не бој... јер ако је тако, за нама ће поћи потера. Сигурно ће нас стићи и отети. Зато сам ти рекао да бациш рукавице, да би потера нашла траг. Засад не можемо учинити ништа друго, али ћу доцније нешто смислити... Свакако ћу нешто смислити, само се ти не бој и уздај се у мене...</p>

  <p>Али кад је Нела сазнала да неће видети татицу и да јуре некуд далеко, у пустињу, задрхта од страха и зајеца. Привијала се уза Сташу и кроз јецање питала зашто су их уграбили и куда их воде. Он ју је тешио како је умео, и то готово истим речима којима је његов отац тешио господина Раулисона. Говорио је даће њихови очеви и сами поћи у потеру за њима и обавестиће све посаде дуж Нила. Најзад ју је уверавао да је никад неће оставити, ма шта се десило, и браниће је увек.</p>

  <p>Код ње су туга и чежња за оцем били већи чак и од страха, те дуго није престајала плакати — и летели су тако, обоје суморни, кроз светлу ноћ, по бледом пустињском песку.</p>

  <p>А Сташи се није стезало срце од жалости и страха, него и од стида. За све ово што се десило, додуше, није био он крив, али се сети своје давне хвалисавости, због које га је отац тако често корио. Раније је био уверен да нема такве прилике у којој не би умео да се снађе; сматрао је себе за неког непобедивог јунака и био је спреман да изазове цео свет. А сад је схватио да је био мали дечак с којим свако може учинити што хоће — и да ето сад лети на камили против своје воље само зато што ту камилу с леђа гони полудивљи Суданац. Осетио је да је тиме страшно унижен, али није видео никаква начина да се одупре. Морао је сам пред собом признати да се просто боји — и ових људи, и ове пустиње, и свега што њега и Нелу може снаћи.</p>

  <p>Ипак је искрено обећао, не само њој него и себи, да ће над њом бдети и да ће је бранити, па макар по цену свога живота.</p>

  <p>Нелу је био уморио плач и лудо јурење, које је трајало већ шест часова, те је најзад почела дремати, а понекад би и потпуно заспала. Сташа је знао да онај ко падне с камиле у трку може остати на месту мртав, па је привезао Нелу за себе конопцем који нађе на седлу. Али после неког времена учинило му се да трк камиле постаје спорији, мада су сад летеле по глатком и меком песку. У даљини су се назирали брежуљци, а у равници се почеше јављати ноћне обмане, обичне у пустињама. Месец је на небу светлео све блеђе, а пред њима су се, међутим, јављали, чудни, ружичасти облаци, који су, потпуно прозрачни, изаткани само од месечине, милели ниско. Ко зна зашто су се они стварали и кретали се напред, као да их је гонио лак ветар. Сташа је видео како су бурнуси бедуина и камиле постајали ружичасти кад су ушли у тај осветљени простор, а онда цео караван обујми танана ружичаста светлост. Понекад су облаци добијали плавичасту боју и тако је било све до брежуљака.</p>

  <p>Код брежуљака, камиле су још више успориле трчање. Около се сад видело стење које је штрчало из пешчаних купа или је било разбацано у дивљем нереду по наносима. Земљиште је постајало каменито. Прешли су неколико удубљења засејаних камењем, која су била налик на корита усахнулих река. Каткад су им препречавали пут кланци које су морали обилазити. Животиње су почеле газити опрезно, пребирајући ногама, као у игри, између сувих и тврдих бокора, које су стварале јерихонске руже, којима су наноси и стене били обилно обрасли. С времена на време, покоја камила би се спотакла и било је јасно да им је требало дати одмора.</p>

  <p>И доиста се бедуини зауставише у једном дубоком кланцу. Сјахавши, стадоше развезивати товаре. Идрис и Гебр учинише исто то. Почеше да намирују камиле, да попуштају колане, скидају храну и траже пљоснато камење да приправе огњиште. Није било ни дрвета, нити сувога ђубрета којим се Арабљани служе, али је Хамис, Хадигијев син, накидао јерихонских ружа и направио од њих велику гомилу, па је запалио. За неко време, кад су Суданци били заузети камилама, Сташа, Нела и њена дадиља, стара Дина, нађоше се заједно, одвојени. Али је Дина била још више пренеражена него деца и није могла прозборити ни речи. Само је завила Нелу у топлу струку, села на земљу крај ње и стала јој јецајући љубити руке. Сташа одмах запита Хамиса шта значи све што се десило, али се овај само насмеја показујући беле зубе, па оде даље да скупља јерихонске руже. Кад затим запита Идриса, овај одговори једном речи: „Видећеш” — и попрети му прстом. Кад се најзад распали ватра од ружа, које су више тињале него буктале, сви опколише ватру сем Гебра, који је још остао код камила, и почеше јести проју и суво овнујско и козје месо. Изгладнела од дуга пута, деца су такође јела, мада су се Нели лепиле очи од сањивости. Уто се у слабој светлости с огњишта појави црнокожи Гебр и, севајући очима, подиже увис две мале рукавице отворене боје и запита:</p>

  <p>— Чије је ово?</p>

  <p>— Моје — одговори Нела сањивим и уморним гласом.</p>

  <p>— Твоје, змијо мала? — цикну кроз стиснуте зубе Суданац. — То показујеш пут да би твој отац могао да нас гони.</p>

  <p>И говорећи то, удари је корбачем, страшним арапским бичем, под којим пуца чак и камиља кожа. Иако је Нела била увијена у дебели огртач, врисну од бола и страха, али Гебр не успе да је удари по други пут, јер у том часу Сташа скочи као рис, удари га главом у груди, а онда га ухвати за гушу.</p>

  <p>То се десило тако неочекивано да Суданац паде наузнак, а Сташа на њега и обојица се почеше котрљати по земљи. Према својим годинама дечак је био изузетно снажан, али Гебр ипак брзо с њим изиђе на крај. Најпре одвоји његове руке од свога грла, онда га окрете лицем к земљи, притиште му песницом врат и поче га шибати корбачем по плећима.</p>

  <p>Ништа не би помогли ни крици ни сузе Нелине, која је хватала дивљака за руке и молила га да Сташи опрости, да није изненада Идрис дошао дечаку у помоћ. Он је био старији од Гебра, много јачи и од почетка бекства из Гаракел-Султанија сви су се управљали по његовим наређењима. Сад он истрже корбач брату из руку, одгурну га далеко и узвикну.</p>

  <p>— Одлази, лудаче!</p>

  <p>— Хоћу да пребијем ту шкорпију! — одговори Гебр шкргућући зубима.</p>

  <p>Али га Идрис ухвати за огртач на прсима и загледавши му се у очи, поче говорити претећим, мада тихим гласом:</p>

  <p>— Племенита Фатима је забранила да се деци чини неправда, јер су се заузимала за њу...</p>

  <p>— Пребићу га! — понови Гебр.</p>

  <p>— Аја ти кажем да нећеш подићи корбач ни на једно од њих. Ако то учиниш, за сваки ударац даћу ти десет.</p>

  <p>И поче га трести као палмину грану, а онда овако настави: — Ова деца сад припадају Смајину и кад неко од њих не би стигло живо, сам би Махди (нека му бог да вечни живот!) наредио да те обесе. Разумеш ли, лудаче!</p>

  <p>Махдијево име тако је велики утисак чинило на све његове присталице да Гебр одмах спусти главу и поче понављати као престрашен:</p>

  <p>Алах акбар! Алах акбар!<a id="n3" href="../Text/notes.html#e3"><sup>3</sup></a></p>

  <p>Сташа устаде задихан и ишибан, али је осећао да би се отац поносио њиме само кад би га у томе часу могао видети и чути. Не само што је без размишљања скочио у помоћ Нели него ни сад, мада су га ударци корбача пекли као ватра, није мислио о своме болу, већ је почео тешити девојчицу и питати је да ли је много боли од удараца.</p>

  <p>Онда јој рече:</p>

  <p>— Што сам добио, добио, али он више неће дићи руку на тебе. Ах, кад бих имао какво оружје!</p>

  <p>Девојчица га обујми обема рукама око врата и, квасећи му сузама образе, поче га уверавати да је није много болело и да плаче не зато што је боли, него зато што јој је жао њега. На то Сташа принесе уста њеноме уху и рече јој шапатом:</p>

  <p>— Нела, заклињем ти се да му нећу остати дужан, не зато што је мене истукао, него зато што је тебе ударио.</p>

  <p>На томе се заврши сукоб. Нешто доцније, Гебр и Идрис, већ помирени један с другим, простреше огртаче по земљи и полегаше на њих, а и Хамис убрзо учини то исто. Бедуини насуше камилама дуру, а онда седоше на две незауздане камиле и одоше према Нилу. Нела наслони главу на Динино колено и заспа. Ватра се загаси и ускоро се чуло само рскање дуре под зубима камила.</p>

  <p>На небу се појавише мали облачићи, који су покаткад скривали месец, али је ноћ била дивна. Иза стења се чуло стално тужно завијање шакала.</p>

  <p>После два часа бедуини се вратише с камилама, на којима су биле мешине пуне воде. Подстакнуше ватру, поседаше на песак и почеше јести. Њихов долазак пробуди Сташу, који је раније био задремао, као и два Суданца и Хамис, Хадигијев син. Тада крај ватре поче овакав разговор:</p>

  <p>— Можемо ли кренути? — запита Идрис.</p>

  <p>— Не, јер се морамо одморити, и ми и наше камиле.</p>

  <p>— Да вас није ко видео?</p>

  <p>— Нико. Пришли смо реци између два сеоцета. Само су издалека лајали пси.</p>

  <p>— На воду треба ићи увек у поноћ и захватати је на пустим местима. Само да пређемо први „халал” (слап), а даље су села већ ређа и наклоњена су пророку. Потера ће сигурно поћи за нама.</p>

  <p>На то се Хамис окрену на трбух, подупре лице рукама и рече:</p>

  <p>— Мехендиси ће прво чекати децу у Ел-Фахену целу ноћ и до следећег воза, онда ће отићи у Фајун, а одатле у Гарак. Тек ће тамо разумети шта се десило и онда се морају вратити у Мединет да пошаљу речи што лете по бакарној жици у месту крај Нила -да пошаљу јахаче на камилама који ће нас гонити. Све то одузеће им најмање три дана. Пре тога не морамо мучити своје камиле и можемо мирно сркати дим из чибука.</p>

  <p>Рекавши то, извуче из огња упаљени прутић јерихонске руже и запали њиме лулу, а Идрис стаде по арапском обичају цмоктати од задовољства.</p>

  <p>— Добро си то удесио, сине Хадигијев — рече — али ми треба да се користимо временом и за та три дана и ноћи да одемо што даље можемо на југ. Мирније ћу одахнути тек онда кад пређемо пустињу између Нила и Карге (велика оаза западно од Нила). Даће бог да камиле издрже.</p>

  <p>— Издржаће -јави се један од бедуина.</p>

  <p>— А људи говоре — упаде Хамис — да Махдијева војска (бог му дао дуг живот!) допире већ до Асуана.</p>

  <p>Тада Сташа, који није пропуштао ниједне речи тога разговора и који се сећао и онога што је пре тога Идрис говорио Гебру, устаде и рече:</p>

  <p>— Махдијева војска је под Картумом.</p>

  <p>— Ла! ла! (не, не) — побијаше Хамис.</p>

  <p>— Не слушајте његове речи — одговори Сташа — јер је њему тамна не само кожа него и мозак. Да свака три дана купујете одморне камиле и јурите овако као данас, до Картума можете стићи за месец дана. А можда не знате ни то да ће вам пут препречити енглеска, а не египатска војска...</p>

  <p>Те су речи учиниле известан утисак, а кад Сташа то опази, настави:</p>

  <p>— Пре него што се нађете међу Нилом и великом оазом, све путеве на пустињи чуваће низ војничких стража. Хеј, брже лете речи по бакарној жици него камиле! Како можете да се провучете?</p>

  <p>— Пустиња је широка — одговори један од бедуина.</p>

  <p>— Али се морате држати Нила.</p>

  <p>— Можемо чак прећи на другу страну, па кад нас буду тражили с ове стране, ми ћемо бити на оној.</p>

  <p>— Речи што лете по бакарној жици стићи ће у градове и села с обе стране реке.</p>

  <p>— Махди ће послати анђела који ће ставити прсте на очи Енглезима и Турцима (Египћанима), а нас ће заклонити крилима.</p>

  <p>— Идрисе — рече Сташа — не обраћам се Хамису, који има главу као празну тикву, нити Гебру, који је као подли шакал, него теби. Већ знам да нас намеравате одвести Махдију и предати у руке Смајину. Али ако то чините за новац, онда знај да је отац ове мале „бинт” (девојчице) богатији од свих Суданаца заједно.</p>

  <p>— Па шта је с тим? — прекиде Идрис.</p>

  <p>— Шта је с тим? Вратите се драговољно, а велики мехендис неће пожалити новца, као ни мој отац.</p>

  <p>— Или ће нас предати влади, која ће наредити да нас обесе.</p>

  <p>— Не, Идрисе. Обесиће вас свакако само у том случају ако вас ухвате у бекству. А то ће несумњиво бити. Али ако се сами вратите, нећете уопште бити кажњени и осим тога бићете богати људи до краја живота. Ти знаш да бели људи из Европе увек одржавају реч. И ето дајем вам реч, у име оба мехендиса, да ће бити овако како говорим.</p>

  <p>И Сташа је доиста био уверен да би његов отац и господин Раулисон сто пута више волели да одрже обећање које је он учинио него да их излажу обоје, а особито Нелу, страшноме путовању међу дивљим и разбеснелим Махдијевим хордама.</p>

  <p>Сташи је куцало срце док је очекивао одговор Идриса, који се задуби у мисли и тек после извесног времена рече:</p>

  <p>— Велиш да ће нам отац мале бинт и твој дати много новца?</p>

  <p>— Да. Тако је.</p>

  <p>— А да ли нам сав њихов новац може отворити рајска врата, која ће нам отворити један Махдијев благослов?</p>

  <p>— Бисмилах! — узвикнуше на то оба бедуина, заједно с Хамисом и Гебром.</p>

  <p>Сташа одједном изгуби сваку наду. Он је знао да су људи на Истоку лакоми и поткупљиви, али кад прави мухамеданац гледа на нешто с верске стране, онда више нема тог блага на свету које би га могло довести у искушење. А Идрис, охрабрен узвиком, настави — и било је јасно да то више не чини да би одговорио Сташи, него с намером да добије веће признање и веће похвале од другова:</p>

  <p>— Ми смо те среће да само припадамо племену које је дало светога пророка, али племенита Фатима и њена деца рођаци су његови и велики Махди их воли. Па кад му дамо тебе и малу бинт, он ће вас заменити за Фатиму и њене синове, а нас ће благословити. Знај да чак и вода у којој се он сваког јутра купа по прописима Корана лечи од болести и брише грехе, а шта тек значи његов благослов!</p>

  <p>— Бисмилах! — поновише Суданци и бедуини.</p>

  <p>Али Сташа, хватајући се за последњу сламку спасења, рече:</p>

  <p>— Онда узмите мене, а бедуини нека се врате с малом бинт. За мене ће дати Фатиму и њене синове.</p>

  <p>— Још сигурније ће је дати за вас обоје.</p>

  <p>На то се дечак обрати Хамису:</p>

  <p>— Твој ће отац одговарати за своје поступке.</p>

  <p>— Мој отац је већ у пустињи, одлази пророку — одврати Хамис.</p>

  <p>— Онда ће га ухватити и обесити.</p>

  <p>Ту Идрис нађе за потребно да охрабри своје другове:</p>

  <p>— Они гаврани — рече — који ће искљувати месо с наших костију можда се још нису излегли. Ми знамо шта нам прети, али нисмо деца и пустињу познајемо одавно. Ови људи — ту показа на бедуине — били су често у Берберији и знају за такве путеве којима пролазе само газеле. Тамо нас нико неће наћи и нико нас неће гонити. Морамо, заиста, скретати до Барел-Јусефа, а касније до Нила по воду, али ћемо то чинити ноћу. А зар мислите да крај реке нема скривених пријатеља Махдијевих? А ја ти велим, што више на југ, све их више има, па и читава племена и њихови шеици само чекају згодан час да се лате мачева за одбрану праве вере. Они ће нас сами снабдевати водом, јелом, камилама — и превариће потеру. Истина, ми знамо да је Махди далеко, али знамо и то да нас сваки дан приближава овчјој кожи на којој свети пророк клечи и моли се богу.</p>

  <p>— Бисмилах! — узвикнуше трећи пут другови.</p>

  <p>И видело се да је Идрисов углед међу њима знатно порастао. Сташа је схватио да је све изгубљено, па рече, хотећи бар Нелу да сачува од срџбе Суданаца:</p>

  <p>— После шест часова пута мала госпођица стигла је једва жива. Како можете мислити да ће она издржати такав пут? А ако умре, умрећу и ја, а са чиме ћете онда стићи Махдију?</p>

  <p>Сад Идрис не нађе одговора. Кад Сташа то виде, настави ова- ко:</p>

  <p>— ...И како ће вас примити Махди и Смајин кад сазнају да због ваше глупости Фатима и њена деца морају платити главом?</p>

  <p>Али се Суданац већ прибрао и одговори:</p>

  <p>— Видео сам како си шчепао за гушу Гебра. Алаха ми, ти си лавовско штене и нећеш умрети, а она...</p>

  <p>Ту погледа главу Нелину, која је спавала наслоњена на колена старе Дине, и заврши неким чудно нежним гласом:</p>

  <p>— Њој ћемо на камилиној грби свити гнездашце као птичици, да уопште не осети умор и да би могла спавати на путу исто тако мирно као што спава сад.</p>

  <p>Кад то рече, приђе камили и заједно с бедуинима поче градити седиште за девојчицу на леђима најбоље камиле. При том су много причали и препирали се мало, али најзад помоћу конопаца, ћебади и бамбусових штапова направише нешто налик на дубоку, непокретну корпу, у којој је Нела могла седети или лежати, али из које није могла испасти. Изнад седишта, тако пространог да се у њему могла сместити и Дина, разапеше платнени кров.</p>

  <p>— Ето видиш — рече Идрис Сташи — препеличја јаја не би се поразбијала у тим абама. Стара жена биће с госпођицом, да јој служи и дању и ноћу... Ти ћеш сести са мном, али можеш ићи и с њом и пазити је.</p>

  <p>Сташа се радовао што је добио макар толико. Размисливши о положају, увери се да ће их потера свакако ухватити пре него што дођу до првог слапа и та мисао га охрабри. Међутим, спавало му се више од свега, те се привеза неким конопцем за седло и, како није морао придржавати Нелу, обећа себи да ће проспавати неколико часова.</p>

  <p>Ноћ је била све блеђа, а шакали су престали завијати у кланцима. Караван је морао одмах да крене, али чим Суданци опазише зору, одоше иза стене која је била удаљена неколико корака и тамо почеше јутарње умивање, онако како Коран прописује, само су употребљавали песак уместо воде, коју су хтели да штеде. Онда забрујаше њихови гласови. Читали су „соуб’г”, то јест прву јутарњу молитву. Услед дубоке тишине јасно су се чуле њихове речи: „У име милостивога и милосрднога бога. Нека је хвала господу, владару света, милостивоме и милосрдноме, у судњи дан. Тебе поштујемо и признајемо. Тебе молимо за помоћ. Води нас путем оних којима не штедиш доброчинства и љубави, а не по стазама грешника који су привукли на себе гнев и који лутају. Амин.”</p>

  <p>А Сташа, слушајући те гласове; подиже очи увис — и у тој далекој земљи, сред сивог глувог песка, поче говорити:</p>

  <p>„Под твоје окриље склањамо се, Богородице света...”</p>

</body>

</html>