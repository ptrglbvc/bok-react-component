<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXX</h1>

  <p>Једнога дана, при вечери, приносећи устима комадић сувога меса, Нела га наједном одгурну, као с гађењем — и рече:</p>

  <p>— Данас Не могу да једем.</p>

  <p>Како је раније сазнао од Калија где су пчеле, Сташа их је сада сваког дана растеривао димом да би им крао мед, па је мислио да је мала преко дана појела много меда и зато није обратио пажњу на то што она није имала вољу за јелом. Али она за часак устаде и поче брзо да иде око огњишта, правећи све веће кругове.</p>

  <p>— Само се не удаљуј много — викао јој је дечак — јер те нешто још може уграбити.</p>

  <p>У ствари се ипак није ничега бојао јер су дивље звери осећале да је ту слон, а његово трубљење је допирало до њихових осетљивих ушију и задржавало их на пристојној удаљености. То је пружало сигурност како људима тако и коњима, јер чак и најстрашније грабљивице из џунгле, као лав, пантер и леопард, више воле да немају посла са слоном и да се не приближују сувише његовим зубима и сурли.</p>

  <p>Па ипак, кад девојчица не престајаше да кружи све брже, Сташа пође за њом и запита је:</p>

  <p>— Хеј, мала лептирице! Што тако летиш око ватре?</p>

  <p>Још је питао весело, али се већ био узнемирио, а његов немир порасте кад Нела одговори:</p>

  <p>— Не знам. Не могу да се скрасим на месту.</p>

  <p>— Шта ти је?</p>

  <p>— Тако ми је некако рђаво и чудно...</p>

  <p>И у том наједном наслони главу на груди и, као да признаје своју кривицу, узвикну покорним гласом плачним:</p>

  <p>— Сташа, ја сам ваљда болесна.</p>

  <p>— Нела!</p>

  <p>Онда јој стави длан на чело, које је било суво и истовремено ледено. Узе је на руке и понесе ка огњишту.</p>

  <p>— Да ли ти је хладно? — питао је уз пут.</p>

  <p>— И хладно и топло, али више хладно ...</p>

  <p>И доиста је цвокотала зубићима, а тело су јој потресали непрестани дрхтаји. Сташа више није нимало сумњао да је добила грозницу.</p>

  <p>Одмах нареди Меи да је однесе у дрво, свуче и метне у постељу, а после је покри чиме је све могао, јер је видео у Картуму и Фашоди да су се људи болесни од грознице покривали овчјим кожама како би се ознојили. Решио се да преседи крај Неле целу ноћ и да је поји врелом водом с медом. Али она из почетка није хтела да пије. При светлости жишка, обешеног у шупљини дрвета, Сташа је видео њене блиставе зенице. Мало после почела се тужити на врућину, а истовремено се тресла под абама и ћебетом. Руке и чело били су јој стално хладни, али да је Сташа макар мало разумевао особине ове грознице, познао би по њеним изванредно немирним покретима да има страховиту ватру. Са страхом опази да кад је Меа улазила с врелом водом, девојчица ју је посматрала као с неким чуђењем, па чак и страхом и као да је није познавала. С њим је ипак разговарала присебно. Говорила му је да не може лежати и молила га је да јој допусти да устане и да јури, после га опет питала да ли се не љути на њу зато што је болесна, а кад ју је уверавао да се не љути, она је трепавицама задржавала сузе које су јој навирале на очи и тврдила да ће сутра бити потпуно здрава.</p>

  <p>Те вечери, или боље рећи те ноћи, слон је био некако чудно немиран и стално је рикао, што је опет дражило Сабу да лаје. Сташа опази да болесницу то дражи, те изиђе из дрвета да их умири. Са Сабом је лако било то учинити, али слону је било теже наредити да ћути, те узе неколико диња да му их баци и да му запуши сурлу макар за неко време. Враћајући се опази при светлости огња Калија, који се удаљавао у правцу речног тока с комадом сувога меса на рамену.</p>

  <p>— Шта ти тамо радиш и куда ћеш? — запита црнца.</p>

  <p>А црни се дечак заустави и кад му се Сташа приближи, рече тајанственог израза на лицу:</p>

  <p>— Кали ићи под друго дрво, оставити месо за злога Мзиму.</p>

  <p>— Зашто?</p>

  <p>— Да не би зли Мзиму убити добру Мзиму.</p>

  <p>Сташа је хтео на то нешто да одговори, али му наједном жалост стеже груди, те само стисну зубе и оде без речи.</p>

  <p>Кад се врати у дрво, Нела је имала склопљене очи; руке су јој биле на аби и дрхтале су, додуше лако, али је изгледало да се успављује. Сташа се спусти крај ње и, бојећи се да је не пробуди, седео је неко време без покрета. Меа је седела с друге стране и сваког часа је поправљала комадиће слонове кости што су јој штрчали у ушима да би се тако бранила од дремежа. Настаде тишина, само одоздо са реке, с баруштина, допирало је крекетање и тужно цвиљење жаба.</p>

  <p>Нела се нагло диже и седе у постељи.</p>

  <p>— Сташа!</p>

  <p>— Овде сам, Нела.</p>

  <p>А она, дршћући као лист на ветру, поче тражити његову руку и понављати журно непрестанце:</p>

  <p>— Бојим се, бојим се! Дај ми руку!</p>

  <p>— Не бој се, ја сам крај тебе.</p>

  <p>И ухвати је за руку која је овога пута била врела као ватра, па не знајући ни сам шта треба да ради, поче засипати пољупцима ту јадну, ослабелу ручицу.</p>

  <p>— Не бој се, Нела, не бој се!</p>

  <p>Онда јој даде да се напије воде с медом, која се за то време охладила. Нела је овога пута пила халапљиво и кад је покушавао да одвоји суд од њених уста, она му је задржала руку. Изгледало је да је хладно пиће умирује.</p>

  <p>Настало је ћутање. Али кад прође пола часа, Нела поново седе у постељи, а у њеним раширеним очима видео се ужасан страх.</p>

  <p>— Сташа!</p>

  <p>— Шта ти је, мило моје?</p>

  <p>— Зашто — питала је испрекиданим гласом — Гебр и Хамис иду око дрвета и загледају овамо к мени?</p>

  <p>Сташи се у једноме тренутку учини да га подилазе хиљаде мрава.</p>

  <p>— Шта ти говориш? — рече. — Овде нема никога, то Кали обилази око дрвета.</p>

  <p>Али она узвикну гледајући у мрачни отвор и цвокоћући зубима:</p>

  <p>— Па и бедуини! Зашто си их поубијао?</p>

  <p>Сташа је загрли и привуче к себи:</p>

  <p>— Ти знаш зашто! Не гледај тамо, не мисли о томе! То је већ било давно.</p>

  <p>— Данас, данас!</p>

  <p>— Нела, Нела, давно!...</p>

  <p>И доиста је било давно, али се вратило као талас кад се одбије од обале — и поново је испунило ужасом мисли болеснога детета.</p>

  <p>Узалудне су биле све речи којима ју је Сташа умиривао. Нелине очи су се све више шириле. Срце је тако снажно тукло као да ће свакога часа препући. Потом се почела бацакати као риба извађена из воде и то је трајало готово до зоре. Тек пред саму зору њена се снага потпуно исцрпе и главица паде на постељу.</p>

  <p>— Тешко ми је, тешко! — поновила је. — Сташа, ја летим некуда надоле.</p>

  <p>Онда затвори очи.</p>

  <p>Сташа се у првоме тренутку страховито преплашио, јер је мислио да је умрла. Али је то био само свршетак првога напада те страшне афричке грознице, коју зову смртоносном и чија два напада могу издржати снажни и здрави људи; трећи још нико досад није издржао. О томе су често причали путници у Порт-Саиду, у дому господина Раулисона, а још чешће католички мисионари што су се враћали у Европу, које је господин Тарковски гостољубиво примао у својој кући. Други напад долазио је после десетак-петнаестак дана, а трећи, ако не дође у току две недеље, није био смртоносан, јер се рачунао поново као први, у другом наврату болести. Сташа је знао: једини лек који је могао прекинути или разредити нападе биле су велике дозе кинина, али га више није имао ни мрвице.</p>

  <p>Сташа се привремено мало умири кад виде да она дише — и поче се молити богу за њу. Сунце је међутим одскочило иза стења кланца и настаде дан. Слон је већ подсећао да није добио доручак, а од баруштина које је правила река јавише се гласови водених птица. Желећи да убије неколико бисерки Нели за чорбу, дечак узе пушку сачмару и пође дуж реке према бокору високог шипражја, на којем су обично ове птице ноћивале. Али је био тако неиспаван и његове су мисли биле тако обузете болешћу девојчице, да читаво јато бисерки прође у трку баш поред њега, одлазећи једна за другом на водопој, а он их уопште не опази. То се тако десило још и зато што се стално молио богу. Мислио је о убиству Гебра, Хамиса, бедуина и подижући очи увис, говорио је кроза зубе стиснута грла: „Ја сам то учинио због Неле, Господе боже, због Неле! -јер је нисам друкчије могао ослободити, али ако је то грех, онда мене казни, а она нека оздрави!...”</p>

  <p>Уз пут срете Калија, који је пошао да види је ли зли Мзиму појео месо што му је јуче жртвовао. Млади црнац, који је волео малу биби, молио се за њу такође, али се молио на сасвим друкчији начин. Наиме, говорио је зломе Мзиму да ће му, ако биби оздрави, свакога дана приносити по комад меса, али ако она умре, он ће га, иако га се боји и мада зна да ће после тога погинути, пре тога тако издеветати да ће га зли Мзиму запамтити за сва времена. Али се зато потпуно охрабри кад виде да је нестало месо које је јуче оставио. Додуше, могао га је уграбити какав шакал, али је и Мзиму могао узети облик шакала.</p>

  <p>Кали саопшти тај срећни догађај Сташи, а овај га погледа као да га не разуме и оде даље. Прошавши поред бокора шибља, у коме не нађе бисерке, приближи се реци. Њене обале су биле обрасле високим дрвећем с којега су у облику чарапа висила гнезда ремиза, дивних жутих птичица са црним крилима, а исто тако и саће осица, налик на велике руже, али боје сиве упијаће хартије. На једном месту река је правила разлив широк неколико десетина корака, делимично обрастао папирусом. На томе разливу увек је било пуно водених птица. Било је ту рода, онаквих истих као што су наше европске, било је и рода с великим, дебелим, кукастим кљуном, било је и птица црних као кадифа, с ногама црвеним као крв, било је и фламинга, и ибиса, и белих кашичара с ружичастим крилима, који имају кљунове налик на кашике, и ждралова с крунама на главама и пуно шљука, шарених и сивих као мишеви, које су брзо јуриле тамо-амо, као ситни шумски духови, на ногама дугим и танким као сламке.</p>

  <p>Сташа је убио две велике патке, лепе циметасте боје и газећи по мртвим белим лептирима, који су на хиљаде прекривали обалу, најпре добро разгледа да нема на плићаку крокодила, па онда пређе преко воде и подиже лов. Пуцањ је, наравно, разагнао птице; остала су само два марабуа, налик на два старца ћелавих глава утиснутих међу рамена; стајали су петнаестак корака удаљени, замишљени над водом. Они се уопште нису помакли. Дечак за часак погледа њихове одвратне месне кесице што су висиле на грудима, па кад опази да осице све гушће круже око њега, врати се у логориште.</p>

  <p>Нела је још спавала, те се и он, давши Меи патке, баци на абу и одмах заспа као заклан. Пробудио се тек после подне — прво он па после Нела. Девојчица се осећала нешто снажнија, а кад јој густа и јака чорба још поткрепи снагу, устаде и изиђе из дрвета желећи да види Кинга и сунце.</p>

  <p>Али тек сада, при дневној светлости, могло се добро видети како ју је та једна ноћ с ватром упропастила. Кожа јој је била жута и провидна, уста поцрнела, очи с подочњацима, а лице као да јој је остарело. Чак су јој и зенице изгледале блеђе него обично. Поред тога што је уверавала Сташу да се осећа довољно јаком и поред тога што је појела велику чинију чорбе одмах чим се пробудила, видело се да је једва могла сама доћи до кланца. Сташа је с очајањем помислио на други напад и на то да нема ни лекова нити икаквих средстава којима би га могао спречити.</p>

  <p>Киша је, међутим, заливала земљу по неколико пута дневно и повећавала влагу у ваздуху.</p>

</body>

</html>