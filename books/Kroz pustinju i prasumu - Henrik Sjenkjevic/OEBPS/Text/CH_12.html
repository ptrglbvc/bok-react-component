<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XII</h1>

  <p>То је био најдужи пређени пут, јер су само с једним малим прекидом путовали пуних осамнаест часова. Такав пут могу издржати само праве јахаће камиле које имају велику резерву воде у желуцу. Идрис их није штедео, јер се заиста бојао потере. Знао је да је већ одавно морала кренути, а претпостављао је да су јој оба инжењера на челу и да не губе време. Опасност је претила с речне стране, јер је било извесно да су одмах, чим су деца уграбљена, разаслата телеграфска наређења свим обалским насељима да шеици врше извиђање у дубину пустиње с обе стране Нила и да заустављају све људе који иду на југ. Хамис је уверавао да су влада и инжењери морали расписати велике награде онима који их похватају и да је због тога по пустињи свакако пуно претраживача. Једини спас је да скрену што даље на запад; али на западу је велика оаза Карге, до које су исто тако могле доћи депеше, а осим тога, кад би отишли сувише далеко од реке, за неколико дана би им нестало воде и чекала би их смрт од жеђи.</p>

  <p>А и за храну се требало бринути. Бедуини су за две недеље пре но што ће деца бити уграбљена спремили доиста у скровишта за која су само они знали резерве дуре, двопека и урми, али само за четири дана пута од Мединета. Идрис је са страхом мислио да ће, кад нестане хране, свакако морати да пошаљу људе да купе нову у селима крај реке. Тада ови лако могу пасти у руке месним шеицима и издати цео караван, јер се свуда пробудила пажња због обећаних награда, ако се бегунци ухвате. Стање је било стварно тешко, готово безизлазно, и Идрис је сваким даном био свеснији каквог се лудог подухвата латио.</p>

  <p>„Само да прођемо Асуан! Само да прођемо Асуан!” говорио је у себи са страхом и очајем у души.</p>

  <p>Он није веровао Хамису, који је тврдио да Махдијеви ратници допиру до Асуана, јер је Сташа то порекао, а Идрис је одавно запазио да бели „улед” зна више од њих свих. Али је претпостављао да ће се иза првог слапа, где је народ дивљачнији, мање подложан утицају Енглеза и египатске владе, наћи више притајених присталица пророкових, који би им у том случају дали помоћ, добавили храну и камиле. Али и до Асуана је било још, како су бедуини рачунали, око пет дана путовања, све више пустињског, а свако одмориште је наочиглед смањивало резерву хране за људе и животиње.</p>

  <p>Срећом, могли су убрзавати камиле и јурити у највећој хитњи, јер им жега није одузимала снагу. Дању, за подневних часова, сунце је одиста добро пекло, али је ваздух био стално свеж, а ноћи тако хладне, да се Сташа, по Идрисовом пристанку, премештао на Нелину камилу, јер је хтео да се стара о њеном здрављу и да је чува од назеба.</p>

  <p>Али је његов страх био неоснован, јер се Дина, којој су се знатно поправиле очи, или боље рећи око, с великом брижљивошћу старала о својој госпођици. Дечак се чак зачудио што се здравље девојчице досад није пореметило и што је тај пут, са мањим одморима, подносила исто тако добро као и он. Није се видело да су јој шкодили брига, страх и сузе које је лила од туге за татицом. Можда је мало омршавела и бело лице јој поцрнело од ветра, али следећих дана путовања осећала је много мање умора него на почетку. Истина, Идрис јој је дао камилу која је најлакше носила и сјајно јој је удесио седло, тако да је у њему могла лежећи спавати, али јој је највише снаге давао свеж пустињски ваздух који је удисала дању и ноћу, те је могла издржати напоре и неспавање.</p>

  <p>Сташа не само што је пазио на њу, него ју је намерно обасипао као неким почастима, које никако није раније осећао, и поред све љубави према малој сестрици. Опазио је да се то преноси и на Арабљане и да они и против своје воље постају уверени да воде нешто нечувено драгоцено, неку изузетно важну робињу с којом треба поступати што пажљивије. Идрис се навикао на то још у Мединету — па су се сви према њој опходили лепо. Сурови Гебр сада не би смео дићи руку на њу. Можда је томе допринела и необична лепота девојчице и то што је у њој било нечег налик на цвет и нечег налик на птиче, а тој дражи нису се умеле опрети чак ни дивље и неразвијене душе Арабљана. И тако, више пута, кад је при одморима стајала крај ватре заложене јерихонским ружама или трњем — ружичаста од пламена и сребрна од месечине, ни Суданци ни бедуини нису могли одвојити очију од ње и цмокали су од дивљења, и гунђали по обичају: „Алах, машалах” или: „Бисмилах”.</p>

  <p>Другог дана у подне после дугог путовања, Сташа и Нела, који су јахали овога пута на једној камили, доживеше часак радосног узбуђења. Одмах по изласку сунца над пустињом је лебдела светла и провидна магла, која се одмах подиже. Затим, кад сунце одскочи више, жега постаде јача него ранијих дана. У тренуцима кад су се камиле заустављале није се могао осетити ни најмањи поветарац, па је изгледало као да ваздух и песак спавају у врелини, светлости и тишини. Караван је баш излазио на велику чисту равнину, коју нису пресецали кхорови, кад се одједном пред очима дечјим указа диван призор. Групе витких палми и биберовог дрвећа, насади мандарина, беле куће, мала џамија са стреластим минаретом, а испод тога зидови око вртова, све се то појави тако јасно и на тако малој удаљености, да се могло помислити да ће се за пола часа караван наћи међу дрвећем оазе.</p>

  <p>— Шта је ово? — узвикну Сташа. — Нела! Нела! Гледај!</p>

  <p>Нела се подиже и за часак занеме од чуда, али мало доцније поче викати од радости:</p>

  <p>— Мединет! Идем татици, татици!</p>

  <p>А Сташа просто побледе од узбуђења:</p>

  <p>— Одиста... Да то није Карге... Али није! То ј е сигурно Мединет... Познајем минаре и чак видим ветрењаче на бунарима...</p>

  <p>И заиста су у даљини блистале високо уздигнуте ветрењаче на американским бунарима, налик на велике беле звезде. Према зеленом дрвећу тако су се јасно виделе да је оштри Сташин поглед могао разликовати и црвене ивице крила.</p>

  <p>— То је Мединет!...</p>

  <p>Сташа је знао из књига и из причања да у пустињи има привиђења званих фатаморгана и да се често путницима дешава да виде оазе, градове, дрвеће, језера, а све то није ништа друго него обмана, игра светлости, слика стварних далеких предмета. Али овога пута појава је била тако јасна, опипљива, да ипак није могао сумњати да то није прави Мединет. Ено кулице на мудировом дому, ено под самим врхом минарета округли балкон, с којега мујезин зове на молитву, ено познатих група дрвећа и особито ове ветрењаче! Не — то мора бити стварност. Дечаку паде на памет да су се можда Суданци, осмотривши свој положај, уверили да не могу побећи, и не говорећи му ништа, окренули су ка Фајуму. Али њихова мирноћа изазва у њему прву сумњу. Кад би то заиста био Фајум, зар би они гледали њега тако равнодушно? Они су видели призор и показивали га један другоме прстом, али се на њиховим лицима није могла познати ни најмања несигурност или узбуђење. Сташа погледа још једном и можда је та равнодушност Арабљана учинила да му је слика постала блеђа. Помисли и то да кад би се одиста враћали, караван би се скупио и људи би макар само из страха ишли сви заједно. А међутим, бедуини се уопште нису могли видети, јер су по Идрисовом наређењу од пре неколико дана од јахали знатно напред — а Хамис, који је јахао као задња стража, изгледао је из даљине не већи од јастреба који лети над земљом.</p>

  <p>— Фатаморгана! — рече Сташа у себи.</p>

  <p>Међутим, Идрис му се приближи и узвикну:</p>

  <p>— Хеј! Потерај камилу! Видиш ли Мединет?</p>

  <p>Видело се да је говорио у шали и у његову гласу је било толико пркоса да у дечаковој души ишчезе и последња сенка наде да је пред њима прави Мединет.</p>

  <p>И с тугом у срцу обрати се Нели хотећи да разбије и њену обману, кад се изненада деси нешто што скрену пажњу свих на другу страну.</p>

  <p>Најпре се појави бедуин јурећи из све снаге к њима и машући издалека дугом арапском пушком коју раније нико у каравану није имао. Он приђе Идрису, измени с њим неколико ужурбаних речи, а онда се караван хитро окрете унутрашњости пустиње. Али после неког времена појави се други бедуин, водећи у повоцу дебелу камилу са седлом на грби и с мешинама обешеним са стране. Опет настаде кратак разговор, од којега Сташа не могаде ништа разабрати. Караван је у великом трку јурио стално на запад и заустави се тек онда кад наиђоше на уски кхор пун стења, раселина и пећина разбацаних у дивљем нереду. Једна је од њих била тако пространа да Суданци сакрише у њој људе и камиле. Мада се унеколико присећао шта се десило, Сташа леже крај Идриса и направи се да спава, надајући се да ће Арабљани, који су досад изменили једва неколико речи о догађају, сада почети о њему да разговарају. Нада га доиста не превари, јер чим намирише камиле, бедуини и Суданци поседаше заједно с Хамисом на саветовање.</p>

  <p>— Одсад можемо ићи само ноћу, а дању се морамо притајивати — јави се једнооки бедуин. — Кхорова ће сада бити много и у сваком ће се наћи сигурно склониште.</p>

  <p>— Јесте ли уверени да је то био стражар? — запита Идрис.</p>

  <p>— Алах! Разговарали смо с њим. Срећа што је био само један. Стајао је сакривен иза стене, тако да га нисмо могли видети, али смо издалека чули камилин глас. Тада смо успорили трк и дојахали смо тако тихо да нас је видео тек кад смо били на неколико корака. Веома се престрашио и хтео нас гађати из пушке. Кад би опалио, па макар никога од нас не убио, могли би чути пуцањ други стражари, те му као без даха велим: „Стој! Гонимо људе који су уграбили децу два бела човека и убрзо ће стићи овамо читава потера.” Младић је био млад и луд, те је поверовао, само нам је наредио да се закунемо на Коран да је тако. Сишли смо с камила и заклели се... Махди ће нас разрешити грехова...</p>

  <p>— И благословиће вас — рече Идрис. — Говори шта сте потом учинили.</p>

  <p>— Дакле — настави бедуин — кад смо му се заклели, велим ја младићу: „Али ко нама јемчи да ти сам не припадаш разбојницима што беже с белом децом и да те нису они оставили ту да задржиш потеру.” И наредих му да се и он закуне, а он на то пристаде и тим више нам поверова. Почели смо га испитивати да ли су дошле какве заповести по бакарној жици од шеика и да ли је у пустињи потера спремљена. Рекао је да јесте, да су им обећане велике награде и да су страже распоређене у свим кхоровима на два дана пута од реке, а реком плове стално велике „бабуре” (парне лађе) с Енглезима, с војском...</p>

  <p>— Неће помоћи ни бабуре ни војска против силе и пророка...</p>

  <p>— Нека буде како ти кажеш!</p>

  <p>— Реци ми сад како сте свршили с младићем? — Једнооки бедуин показа свога друга.</p>

  <p>— Абу-Анга — рече — запита га још да ли нема у близини другога стражара, а кад му одговори да нема, он му тако нагло забоде нож под грло да овај не пусти ни гласа. Убацили смо га у дубоку рупчагу и прекрили камењем и трњем. У селу ће мислити да је побегао Махдију, јер нам је говорио да се то дешава.</p>

  <p>— Нека бог благослови оне који беже као што је благословио вас — одговори Идрис.</p>

  <p>— Да, благословио је — одврати Абу-Анга — јер сад знамо да морамо ићи на три дана пута далеко од реке, а осим тога стекли смо пушку коју нисмо имали и камилу за мужу.</p>

  <p>— Мешине су — додаде једнооки — напуњене водом, а у бисагама има доста проса, само смо барута нашли мало.</p>

  <p>— Хамис носи неколико стотина метака за ову пушку белога дечака из које не умемо да пуцамо. А барут је увек исти и биће добар за нашу.</p>

  <p>Кад то рече, Идрис се ипак замисли и тешка брига показа му се на тамноме лицу, јер је схватио да их не би више могло ни Сташино заузимање да заштити од суда и казне кад би сад пали у руке египатској влади, јер је мртав човек остао за њима.</p>

  <p>Сташа је слушао с напрегнутом пажњом и срце му је куцало. У томе разговору су биле утешне ствари: потера је учињена, обећане су награде и шеици обалских племена добили су наређење да задржавају караване који иду на југ. Дечака је обрадовала и вест о лађама што плове уз реку пуне енглеске војске. Махдијеви дервиши могли су се мерити с египатском војском и чак и побеђивати, али с Енглезима је било сасвим друкчије. Сташа ни за тренутак није посумњао да ће се прва битка завршити потпуним уништењем дивљих гомила. С утехом у души говорио је себи овако: „Макар нас и одвели Махдију, може се десити да пре но што нас одведу неће бити ни Махдија нити његових дервиша.” Али му ту утеху затрова помисао да их у томе случају чекају још читаве недеље путовања, које најзад ипак морају исцрпсти Нелину снагу и за све то време чека их друштво лупежа и убица. Кад се сети тога младог Арабљанина кога су бедуини заклали као јагње, Сташу обузе страх и жалост. Решио се да о томе не говори Нели да је не би престрашио и да јој не повећава тугу коју је осећала откад се изгуби варљива слика оазе Фајум и града Мединета. Пре но што су дошли у кланац, видео је да јој се и против воље очи пуне сузама; зато кад сазнаде из причања бедуина све што је хтео, направи се да се пробудио и приђе к њој. А она је седела у куту крај Дине, јела урме и заливала их помало сузама. Али кад виде Сташу, она се сети да јој је недавно признао да се понаша као особа која има бар тринаест година, па не хотећи да се покаже поново као дете, стиште из све снаге зубићима коштицу од урме да би задржала јецање.</p>

  <p>— Нела — рече дечак — Мединет је био само обмана, али знам сигурно да нас гоне, зато се не брини и не плачи.</p>

  <p>На то девојчица подиже к њему сузне очи и одговори испрекиданим гласом:</p>

  <p>— Не, Сташа... ја нећу да плачем... само ми се онако... очи зноје.</p>

  <p>Али у том тренутку поче јој се брадица трести, испод стиснутих трепавица потекоше крупне сузе и она гласно зајеца.</p>

  <p>А како се ипак стидела тих суза и очекивала за њих грдњу од Сташе, то од стида, а мало и од страха, сакри главицу на његове груди квасећи му одело.</p>

  <p>А он је одмах поче тешити:</p>

  <p>— Нела, немој да си водоскок. Видела си да су они некаквом Арабљанину одузели пушку и камилу? А знаш ли шта то значи? То значи да је у пустињи пуно стража. Једном су ти неваљалци успели да ухвате стражара, а други пут ће они сами бити похватани. А и по Нилу крстари много бродова... Па како не, вратићемо се, Нела, вратићемо се — и то још лађом. Не бој се!...</p>

  <p>И тешио би је на тај начин дуже да његову пажњу не привуче чудан звук који је долазио споља с пешчаних наноса које је последњи ураган навејао на дно кланца. Било је то нешто налик на танки, метални глас тршчане пиштаљке. Сташа прекиде разговор и поче ослушкивати. За часак се такви танки и тужни гласови јавише одједном с више страна. Дечаку сину у глави мисао да то можда арапске страже опкољавају кланац и дозивају се помоћу пиштаљки. Срце му поче тући. Погледа једанпут, други пут Суданце, надајући се да ће на њиховим лицима сагледати страх, али не! Идрис, Гебр и двојица бедуина гризли су мирно двопеке, само Хамис као да је био мало зачуђен. А гласови су се стално чули. После неког времена Идрис устаде и провири из пећине, а онда се на повратку заустави крај деце и рече:</p>

  <p>— Песак почиње да пева.</p>

  <p>Сташа је био тако радознао да у томе тренутку заборави како је одлучио да уопште не разговара с Идрисом и запита га:</p>

  <p>— Песак? Шта то значи?</p>

  <p>— То се дешава, а значи то да дуго неће бити кише. Али нам жега неће сметати, јер ћемо све до Асуана ићи само ноћу.</p>

  <p>И више се од њега није могло сазнати. Сташа и Нела дуго су слушали те чудне звуке који су трајали све док се сунце није спустило на запад. После тога настаде ноћ и караван крете даље на пут.</p>

</body>

</html>