<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XLII</h1>

  <p>— Нела, можеш ли побројати наша путовања од Фајума? -питао је Сташа.</p>

  <p>— Могу.</p>

  <p>Говорећи то, девојчица подиже увис обрве и поче рачунати на прстима.</p>

  <p>— Чекај. Од Фајума до Картума — то је једно; од Картума до Фашоде — то је друго; од Фашоде до онога кланца где смо нашли Кинга — то је треће; а од Линдеове планине до језера — то је четврто.</p>

  <p>— Да. Свакако да нема на свету друге муве која би прелетела толики део Африке.</p>

  <p>— Лепо би изгледала та мува без тебе!</p>

  <p>А он се поче смејати.</p>

  <p>— Мува на слону! Мува на слону!</p>

  <p>— Али не це-це? Зар не, Сташа? Не це-це?</p>

  <p>— Не — одговори он — него, онако, доста мила мува!</p>

  <p>Обрадована похвалом, Нела му наслони носић на раме па за- пита:</p>

  <p><i>— </i>А кад ћемо поћи на пето путовање?</p>

  <p>— Кад се ти одмориш, а ја ове људе које нам је обећао Кали научим мало да пуцају из пушака.</p>

  <p>— И дуго ћемо путовати?</p>

  <p>— О, дуго, Нела, дуго! Ко зна, можда ће то бити најдуже путовање.</p>

  <p>— Али ти ћеш се снаћи, као и увек!</p>

  <p>— Морам!</p>

  <p>И доиста се Сташа сналазио како је могао, али ово пето путовање захтевало је много припрема. Опет су имали да се отисну у непознате пределе, у којима су претиле различите опасности, па је дечак желео да се од њих заштити боље него што је то могао учинити раније. Зато је вежбао у гађању из ремингтонки четрдесет младих Ва-хима, који су имали да чине главну оружану силу и у неку руку Нелину гарду. Више стрелаца није могао имати јер је Кинг донео само двадесет и пет пушака, а на коњима је донесено петнаест. Осталу војску имали су да представљају сто Ва-хима и сто Самбура, наоружаних копљима и луковима, које је обећао да спреми Фару, и који су својим присуством имали да отклоне све опасности путовања кроз пространу и веома дивљу земљу настањену племенима Самбура. Сташа је, не без извесног поноса мислио о томе што сада, побегавши за време путовања из Фашоде само с Нелом и с двоје црнаца, без икаквих средстава, може доћи на обалу океана на челу две стотине наоружаних људи, са слоном и коњима. Замишљао је шта ће на то рећи Енглези, који тако много цене довитљивост, али пре свега шта ће рећи његов отац и господин Раулисон. Та му је мисао заслађивала све напоре.</p>

  <p>Па ипак није био сасвим без брига за своју и Нелину судбину. Добро, свакако ће лако прећи земљу Ва-хима и Самбура, али шта ће после? На каква ће племена још наићи, у какве ће крајеве заћи и колико ће му још пута остати? Линдеова упутства била су сувише општа. Сташа се много бринуо што управо није ни знао где је, јер је на мапама из којих је учио географију тај део Африке изгледао потпуно као бела хартија. Па није имао ни појма какво је то језеро Баса-Нарок и колико је велико. Био је на његовом јужном делу, на којем је ширина воде могла износити петнаестак километара. Али докле се језеро пружало на север, то му нису умели рећи ни Ва-хими нити Самбури. Кали, који је како-тако знао језик кисвахили, на сва питања је одговарао само: .„Бали, бали!”, што значи далеко, далеко! — али је то било све што је Сташа могао од њега да извуче.</p>

  <p>Како су на северу планине које затварају обзорје изгледале доста близу, он је претпостављао даје то неко не много пространо горско језеро, онакво каквих је пуно у Африци. После неколико година видело се како је учинио велику погрешку<a id="n14" href="../Text/notes.html#e14"><sup>14</sup></a>, али му је сада ипак било стало не толико да тачно упозна пространство Баса-Нарока, колико то да из њега не тече каква река која се после улива у океан. Самбури, Фаруови поданици, тврдили су да се на истоку од њихове земље пружа некаква велика безводна пустиња коју још нико није прешао. Сташа је познавао црнце из причања путника, из доживљаја Линдеових, а унеколико и из личног искуства, па је знао да ће, кад отпочну опасности и напори, многи његови људи бежати натраг кући, а можда му неће остати ниједан. У том случају нашао би се усред прашума и пустиња само с Нелом, с Меом и малим Насибуом. Али му је пре свега било јасно да би несташица воде одмах растерала караван и зато се тако упорно распитивао за реку. Идући дуж њених обала стварно би се могле избећи оне страхоте којима су изложени путници у безводним пределима.</p>

  <p>Али му Самбури нису умели рећи ништа извесно, а сам опет није могао да прави дужи излет дуж источне стране језера, јер су га други послови задржавали у Бокоу. Прорачунао је да од змајева које су пуштали с Линдеове планине и уз пут из црначких села вероватно ниједан није прелетео преко ланца врхова који окружују Баса-Нарок. Због тога је требало правити и пуштати нове, јер је тек те могао ветар преко равне пустиње да однесе далеко — можда чак до океана. А тај посао је лично морао да надгледа; Нела је, додуше, умела одлично да лепи змајеве, а Кали се научио да их пушта — али нико од њих није био у стању да напише на њима све оно што је требало написати. Сташа је сматрао да је то ствар од великог значаја коју никако није требало занемаривати.</p>

  <p>И ти послови су му одузимали толико времена да је караван био готов за пут тек после три недеље. Али уочи дана кад су имали у зору да крену, млади краљ Ва-хима изиђе пред Сташу и, поклонивши му се дубоко, рече:</p>

  <p>— Кали поћи с господаром и с биби све до воде по којој плове велики чамци белих људи.</p>

  <p>Сташу дирну тај доказ оданости, али је сматрао да нема права да узима дечака са собом на тако огромно путовање, с којега тешко да би се вратио.</p>

  <p>— Зашто хоћеш да идеш с нама? — запита он.</p>

  <p>— Кали волети великога господара и биби.</p>

  <p>Сташа му стави руку на кудраву главу.</p>

  <p>— Ја знам, Кали, тиси ваљан и добар дечак. Али шта ће бити с твојим краљевством и ко ће уместо тебе владати Ва-химима?</p>

  <p>— М’Тана, брат Калијеве мајке.</p>

  <p>Сташа је знао да се и међу црнцима воде борбе око власти и да их владање мами исто тако као и беле, те промисли часак и рече:</p>

  <p>— Не, Кали. Ја те не могу повести. Ти мораш остати с Ва-химима да би од њих створио добре људе.</p>

  <p>— Кали се врати њима.</p>

  <p>— М’Тана има много синова, па шта ће бити ако усхте да он постане краљ и ако остави краљевство својим синовима, а Ва-химе наговори да те отерају.</p>

  <p>— М’Тана је добар. Он то неће учинити.</p>

  <p>— Али ако учини?</p>

  <p>— Онда Кали поново поћи на велику воду великоме господару и биби.</p>

  <p>— Нас већ тамо неће бити.</p>

  <p>— Онда Кали сести крај воде и плакати од жалости.</p>

  <p>Говорећи тако, стави руке на главу — а мало после прошапута:</p>

  <p>— Кали много волети великога господара и биби, много.</p>

  <p>И две велике сузе засјаше му у очима.</p>

  <p>Сташа се поколеба јер није знао како да поступи. Било му је жао Калија, па ипак није одмах пристао на његову молбу. Било му је јасно — и не говорећи већ о опасностима при повратку — да ће, ако М’Тана или чаробњаци побуне црнце, дечаку запретити не само изгнанство из земље, него и смрт.</p>

  <p>— За тебе ће бити боље да останеш — рече — неупоредиво боље!</p>

  <p>Али у часу кад је то говорио уђе Нела, која је одлично чула цео разговор кроз танку хасуру што је делила одаје, па кад виде сузе у Калијевим очима, поче их прстићима отирати с његових трепавица, а онда се обрати Сташи:</p>

  <p>— Кали ће поћи с нама — рекла је веома одлучно.</p>

  <p>— Охо! — одговори Сташа мало увређен — То не зависи од тебе...</p>

  <p>— Кали ће поћи с нама! — понови она.</p>

  <p>— Или неће поћи.</p>

  <p>Она наједном лупну ножицом.</p>

  <p>— Ја хоћу!</p>

  <p>И бризну у плач.</p>

  <p>Сташа је погледа с највећим чуђењем, као да није разумео шта се десило девојчици увек тако доброј и благој, али кад виде да је обе песничице набила у очи, а да отвореним устима хвата ваздух као птиче, поче викати веома журно:</p>

  <p>— Кали ће поћи с нама! Поћи ће! Зашто плачеш? Како си досадна! Поћи ће! Како ме је победила! — Поћи ће, чујеш ли?</p>

  <p>И тако је било. Сташа се све до вечери стидео своје слабости према „доброј Мзиму”, а добра Мзиму, кад је постигла што је хтела, била је тако мирна, блага и послушна као увек.</p>

</body>

</html>