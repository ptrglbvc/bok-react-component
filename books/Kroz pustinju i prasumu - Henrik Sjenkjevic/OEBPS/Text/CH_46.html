<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XLVI</h1>

  <p>Експедиција капетана Глена и доктора Кларија није никако имала за циљ да тражи Сташу и Нелу. Била је то бројна и богато снабдевена државна експедиција, изаслана да испита североисточне падине огромне планине Килиманџаро и мало познате пределе на северу од те планине. Истина, и капетан и доктор знали су да су деца украдена из Мединетел-Фајума, јер су ту вест донеле енглеске и арапске новине, али су мислили да су или обоје помрли или да јече у Махдијеву ропству, из којега се није извукао досад ниједан Европљанин. Веома болно је тај губитак осећао Клари, чија је сестра била удата за Раулисона у Бомбају и који се веома одушевио малом Нелом за време путовања у Каиро. Али су и ваљанога дечака жалили искрено и он и Глен. И неколико пута су слали депеше из Момбасе господину Раулисону, питајући јесу ли деца пронађена и тек после последњег неповољног одговора, који је дошао знатно пре поласка каравана, изгубили су коначно сваку наду.</p>

  <p>И није им чак ни падало на памет да би се деца, затворена у далеком Картуму, могла појавити у овим крајевима. А ипак су често разговарали о њима с вечери, после завршених дневних послова, јер доктор никако није могао заборавити малу дивну девојчицу.</p>

  <p>Међутим, експедиција се кретала све даље. После дужег боравка на источним падинама Килиманџара, пошто су испитали горњи ток реке Собата и Тане, и планине Кеније, капетан и доктор окретоше у правцу севера. Пошто су прешли мочварни Гвасо-Нијро, ушли су у пространу равницу, безљудну, у којој су становала само небројена стада антилопа. После путовања које је трајало више од три месеца требало је људима дати дужи одмор, те капетан Глен, кад пронађе омање језерце, у којем је било изобилно здраве зелене воде, нареди да се крај њега разапну шатори и наговести десетодневни одмор.</p>

  <p>За време таборовања бели људи су се бавили ловом и уређивањем географских и пиродњачких бележака, а црнци су се одавали ленствовању, које им је увек било драго. И деси се једнога дана да је доктор Клари, уставши рано и приближивши се обали, угледао неколико Занзибараца из каравана како подигнутих глава погледају на врх високога дрвета и како понављају редом:</p>

  <p>„Ндеге? Акума ндеге! Ндеге?” (Птица? Није птица! Птица?)</p>

  <p>Доктор је био кратковид, те посла у шатор по пољски доглед, затим погледа кроз њега предмет који су му црнци показали — и на његову се лицу показа велико чуђење.</p>

  <p>— Позовите овамо капетана — рече он.</p>

  <p>Али пре но што су црнци стигли, капетан се појави пред шатором, јер се спремао да пође у лов на антилопе.</p>

  <p>— Погледај, Глене — рече доктор показујући руком нагоре.</p>

  <p>Сада и капетан подиже главу, заклони очи рукама и зачуди се не мање од доктора.</p>

  <p>— Змај!- узвикну он.</p>

  <p>— Да, али црнци не пуштају змајеве, па како је овамо доспео?</p>

  <p>— Свакако се у близини налази некакво насеље белих људи или каква мисија?...</p>

  <p>— Трећи дан је како ветар дува са запада, то јест са непознатих предела и свакако исто тако безљудних као што је и ова џунгла. Уосталом, ти знаш да ту нема никаквих насеља нити мисија.</p>

  <p>— То је одиста занимљиво...</p>

  <p>— Треба на сваки начин скинути тог змаја...</p>

  <p>— Треба. Можда ћемо сазнати одакле је.</p>

  <p>Капетан издаде наређење. Дрво је било високо неколико десетина метара, али се црнци зачас успузаше на врх, скидоше пажљиво заробљенога змаја и дадоше га доктору у руке. Кад га овај погледа, рече:</p>

  <p>— Нешто је написано на њему... Да видимо...</p>

  <p>И зачкиљивши очима, поче читати.</p>

  <p>Наједном му се лице промени, руке задрхташе.</p>

  <p>— Глен — рече — узми ово, прочитај и увери ме да ме није ударила сунчаница и да сам при здравој памети!</p>

  <p>Капетан узе бамбусов оквирчић за који је био причвршћен комад хартије и прочита ово:</p>

  <br/>

  <div class="rig">
  <p><i>Нела Раулисон и Станислав Тарковски, послани из Картума у Фашоду, а из Фашоде вођени на исток од Нила, ишчупали су се из руку дервиша. После дугих месеци путовања стигли су до језера, које је на југу од Абисиније. Иду ка океану. Моле за брзу помоћ.</i></p>
<br/></div>

  <p>Са стране на табаку налазио се још и овај додатак исписан ситнијим словима:</p>

  <br/>

  <div class="rig">

    <p><i>Овај змај, четврти по реду, пуштен је с планина које опкољавају језеро непознато у географији. Ко га нађе, нека јави Управи канала у Порт-Саиду или капетану Глену у Момбаси.</i></p>

    <p class="rig"><i>Станислав Тарковски</i></p>

  </div>

  <br/>

  <p>Кад капетанов глас ућута, два пријатеља почеше се згледати без речи.</p>

  <p>— Шта је то? — запита најзад доктор Клари.</p>

  <p>— Очима не верујем! — одговори капетан.</p>

  <p>— Па то није варка?</p>

  <p>— Није.</p>

  <p>— Јасно је написано: „Нела Раулисон и Станислав Тарковски”.</p>

  <p>— Да, не може бити јасније ...</p>

  <p>— И они могу бити негде у овим крајевима?</p>

  <p>— Бог их је спасао, па је вероватно.</p>

  <p>— Хвала му за то! — узвикну доктор усхићено.</p>

  <p>— Али где да их тражимо?</p>

  <p>— Зар нема ништа више на змају?</p>

  <p>— Има још неколико речи, али на месту које је грање поцепало. Тешко се може прочитати.</p>

  <p>Обојица сагнуше главе над хартијом и тек после дужег испитивања успеше да прочитају слог по слог:</p>

  <p><i>Кишно доба давно је прошло.</i></p>

  <p>— Шта то треба да значи? — запита доктор.</p>

  <p>— То је дечак изгубио рачун о времену.</p>

  <p>— И на тај начин је хтео отприлике да означи датум. Имаш право. То значи да је овај змај могао бити пуштен не много давно.</p>

  <p>— Ако је тако, онда и они могу бити не много далеко.</p>

  <p>Грозничав, испрекидан разговор трајао се још један часак, а онда обојица почеше испитивати документ и расправљати о свакој речи написаној на њему. Ствар је ипак изгледала тако невероватна, да кад се то не би дешавало у земљи у којој уопште нема Европљана, на преко шест стотина километара од најближе обале, доктор и капетан сматрали би да је то неумесна шала, коју су направила каква европска деца, пошто су прочитала у новинама опис заробљавања, или пак васпитаници какве мисије. Али је тешко било не веровати очима: у рукама им је био змај, а нешто забрљани напис се јасно црнео пред њима.</p>

  <p>Али ни тако им многе ствари нису ишле у главу. Откуд су деца нашла хартију за змајеве? Кад би им је дао некакав караван, онда би се прикључили њему и не би позивали у помоћ. Из којих разлога се дечак није старао да побегне заједно са својом другарицом у Абисинију? Зашто су их дервиши послали на исток од Нила, у непознате крајеве? На који начин су успели да се ишчупају из руку страже? Где су се сакрили? Којим чудом нису помрли од глади за дугих месеци путовања? Нису пали као плен дивљих звери? Зашто их нису побили дивљаци? На сва та питања није било одговора.</p>

  <p>— Ништа не разумем, ништа не разумем — понављао је доктор Клари — то је ваљда чудо божје!</p>

  <p>— Свакојако — одговори капетан.</p>

  <p>А онда додаде:</p>

  <p>— Па и тај дечак! Јер је све то његово дело!</p>

  <p>— И није напустио малу! Нека бог благослови његову главу и очи.</p>

  <p>— Ни Стенлеј, чак ни Стенлеј не би преживео ни три дана у таквим приликама.</p>

  <p>— А они су ипак живи.</p>

  <p>— Али моле за помоћ. Одмор је завршен! Крећемо одмах.</p>

  <p>И тако је било. Уз пут су два пријатеља још испитивала документ, надајући се да ће можда у њему наћи упутства што се тиче правца у којем је требало ићи с помоћи. Али упутства није било. Капетан је водио караван линијом цик-цак надајући се даће можда наићи на какав траг, на какво угашено огњиште или на дрво с изрезаним знацима на кори. Тако су се кретали неколико дана. На несрећу, тада су зашли у равницу потпуно без дрвећа, покривену високом вресовином и бокорима сасушене траве. Немир је почео обузимати оба пријатеља. Лако је било мимоићи се на томе бескрајноме пространству чак и са читавим караваном, а како тек не би с двоје деце, која су, како су они замишљали, милела тамо негде као два црвића усред вресова виших од њих. Протече поново дан. Нису помагале ни лимене кутије, које су оставили на бокорима с хартијама унутра, нити ватре ноћу. Капетан и доктор почињали су на часове губити наду да ће успети да нађу децу, а нарочито да ће их наћи живе.</p>

  <p>Па ипак су предано тражили и следећих дана. Патроле које је Глен разашиљао надесно и налево најзад им јавише да даље почиње потпуно безводна пустиња, те кад случајно открише још једном у земљиној раселини воду, морали су се крај ње зауставити да би спремили резерву за даљи пут.</p>

  <p>Раселина је у ствари била пукотина дубока неколико метара и сразмерно врло уска. На њеноме дну био је топао извор, који је врио као узаврела вода, јер је био пресићен угљеном киселином. Па ипак, кад су воду расхладили, видело се да је била добра. Извор је био тако богат да га триста људи из каравана није могло исцрпсти. Па чак, што су више црпли, то је вода јаче избијала и испуњавала пукотину све више.</p>

  <p>— Можда ће овде с временом — говорио је доктор Клари — бити некаква бања, али је сада ова вода за звериње неприступачна, јер су обале раселине сувише стрме.</p>

  <p>— Да ли деца могу наићи на сличан извор? — запита капетан.</p>

  <p>— Не знам. Може бити да их у близини има више. Али ако нема, онда без воде морају пропасти.</p>

  <p>Пала је ноћ. Људи су заложили слабе ватре, само нису градили боме јер нису имали од чега. После вечере доктор и капетан поседаше на столице за склапање, запалише луле и почеше разговарати о ономе што им је највише лежало на срцу.</p>

  <p>— Никаквога трага! — јави се Клари.</p>

  <p>— Падало ми је на памет — одговорио је Глен — да пошаљем десет наших људи на обалу океана с депешом да имамо вести о деци. Али ми је мило што то нисам учинио, јер би људи вероватно пропали уз пут, а кад би и чак и стигли, зашто бих имао да будим узалуд наде...</p>

  <p>— И да обнављаш бол...</p>

  <p>Доктор скиде с главе бели шлем и обриса ознојено чело.</p>

  <p>— Слушај — рече — А кад бисмо се вратили на оно језеро, наредили да се насече дрвеће и ноћу ложили огромну ватру. Можда би нас деца опазила...</p>

  <p>— Кад би била близу, нашли бисмо их и овако, а ако су далеко, онда ће испупчења на земљи заклонити ватру. Ова равница је наоко равна, а у ствари је сва с грбама, таласаста као океан. При том, враћајући се, коначно бисмо губили могућност да нађемо бар њихов траг.</p>

  <p>— Говори отворено, ти немаш никакве наде?</p>

  <p>— Драги мој, ми смо одрасли, снажни и довитљиви људи, а помисли шта би се с нама десило кад бисмо се нашли овде само двојица, чак с оружјем, али без хране и без људи...</p>

  <p>— Да, на жалост... да!... Замишљам двоје деце како иду по оваквој ноћи кроз пустињу.</p>

  <p>— Глад, жеђ, дивље звери...</p>

  <p>— А ипак дечак пише да су ишли толике дуге месеце...</p>

  <p>— Баш то је оно што ми не иде у главу.</p>

  <p>Дуго се у тишини чуло само како цврчи дуван у лулама. Доктор се загледа у бледу ноћну дубину, а онда се јави пригушеним гласом:</p>

  <p>— Већ је доцкан, али ми сан не долази... И помислити да они, <i>у</i> ако живе, лутају тамо негде при месечини, кроза суву вресовину... сами... тако мали! Сећаш ли се, Глене, анђеоскога лика оне мале?</p>

  <p>— Сећам се и не могу да га заборавим.</p>

  <p>— Ах, дао бих руку да ми се одсече кад би...</p>

  <p>И не заврши, јер капетан Глен скочи као опарен.</p>

  <p>— Ракета у даљини! — узвикну — Ракета!</p>

  <p>— Ракета! — понови доктор.</p>

  <p>— Некакав караван је пред нама.</p>

  <p>— Који је можда нашао децу!</p>

  <p>— Можда. Похитајмо к њему.</p>

  <p>— Напред!</p>

  <p>У један мах се разлегоше наредбе капетанове по целом логору, Занзибарци поскакаше на ноге. Ускоро запалише буктиње. Глен нареди да се пусти неколико ракета као одговор, једна за другом, на да се потом с времена на време испаљују пушчани плотуни. Пре но што је прошло четврт часа читав логор је био на путу.</p>

  <p>Издалека одговорише пуцњи. Није било више никакве сумње да то некакав европски караван позива у помоћ из непознатих разлога.</p>

  <p>Капетан и доктор јурили су као да се утркују, гоњени наизменце страхом и надом. Хоће ли наћи децу или их неће наћи? Доктор је говорио сам себи: ако их не нађемо, онда на даљем путу можемо ваљда тражити само њихове лешеве међу том страшном вресовином.</p>

  <p>Кад је прошло пола часа, једно онакво испупчење, о каквима су говорили раније, заклони даљи видик обојици пријатеља. Али су већ били тако близу да су јасно чули коњски топот. Још неколико минута — и на гребену узвишице појави се коњаник држећи пред собом велики беличаст предмет.</p>

  <p>— Дижи буктиње! — командова Глен.</p>

  <p>У томе часу коњаник се нађе с коњем у осветљеноме простору</p>

  <p>— Воде! Воде!</p>

  <p>— Деца! — узвикну доктор Клари.</p>

  <p>— Воде! — понови Сташа.</p>

  <p>И готово баци Нелу капетану у руке, а сам скочи са седла.</p>

  <p>Али се одмах зањиха и паде на земљу као мртав.</p>

</body>

</html>