<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXVIII</h1>

  <p>Ново пребивалиште, које Сташа назва Краков, било је за три дана удешено. Али пре тога ставише главне ствари у „мушку собу” — и за време великих пљускова млада четворка је имала у огромноме стаблу одлично склониште још пре но што је стан био завршен. Кишно доба почело је увелико, али то нису биле наше дуге јесење кише, кад се небо прекрива тамним облацима и досадна, мучна влага траје по читаве недеље. Овде је неколико пута дневно ветар разгањао по небу набрекле облаке, који су се обилато сливали на земљу, а после тога би опет заблистало сунце, јасно као тек окупано, и заливало златном светлошћу стење, реку, дрвеће и читаву џунглу. Трава је расла готово наочиглед. Дрвеће се прекривало обилним лишћем и пре но што је стари плод отпао, стварао се заметак за нови. Ваздух је од кишних иглица што су у њему лебделе постао тако прозрачан да су чак и удаљени предмети постајали потпуно јасни и поглед је допирао у бескрајно далеко пространство. По небу су се пружале дивне седмобојне дуге, а водопад је готово стално био њима одевен. Краткотрајна јутарња и вечерња румен треперила је у хиљадама тако дивних боја да деца чак ни у Либијској пустињи нису видела такво нешто. Најнижи облаци, блиски земљи, имали су вишњеву боју, горњи, боље осветљени, разливали су се као језеро од пурпура и злата, а ситни, вунасти облачићи преливали су се као рубини, аметисти и опали. Ноћу, између једног и другог налета кише, месец је претварао у брилијанте капље росе које су висиле по лишћу мимоза и багрења, а зодијакова светлост је јасније светлела у освеженоме ваздуху него у друга годишња доба.</p>

  <p>С баруштина које је правила река ниже водопада допирало је немирно крекетање и меланхолично цвиљење жаба, а велики свици, налик на залутале звезде, прелетали су с обале на обалу између бамбусових и ерумових бокора.</p>

  <p>Али кад би на часове облаци прекривали звездано небо и кад је киша почињала да пада, постајало је веома мрачно, а у шупљини баобаба је била помрчина као у подруму. Желећи да се некако у томе помогне, Сташа нареди Меи да истопи маст од поубијаних животиња и од лимених кутија направи лампу, коју окачи испод горњег отвора, који су називали прозором. Светлост, која се у мраку издалека видела кроз тај прозор, одбијала је дивље звери, али је зато привлачила слепе мишеве, па чак и птице, тако да је на крају Кали морао да направи на отвору неку врсту завесе од трња, сличну оној којом је ноћу затварао доњи отвор.</p>

  <p>Али дању, кад је било лепо време, деца су напуштала „Краков” и обилазила цео гребен. Сташа је ишао у лов на антилопе-аријеле и на нојеве, који су се у великим јатима појавили доле крај реке, а Нела је ишла своме слону, који је из почетка трубио само кад тражи храну, а потом је почео трубити и онда кад му је било досадно без мале пријатељице. И увек ју је поздрављао с јасном радошћу и чим би само чуо издалека њен глас или кораке, одмах би ћулио своје огромне уши.</p>

  <p>Једанпут, кад је Сташа био отишао у лов а Кали хватао рибе из водопада, Нела се решила да иде до стене што затвара кланац да види како ће Сташа с њом да изиђе накрај и да ли није већ нешто учинио. Меа, заузета око ручка, није ни видела кад је девојчица отишла, а ова, скупљајући узгред цветиће, нарочито бегоније које су обилато расле међу стеновитим шиљцима, приђе нагибу којим су раније изишли из кланца, сиђе доле и нађе се крај стене. Велика стена, одваљена од свога масива, затварала је ждрело кланца као и раније, али Нела опази да између ње и ивице има пролаз, тако широк да би се чак и одрастао човек могао кроз њега лако провући. Поколебала се за тренутак, а онда пређе и нађе се с друге стране. Али је тамо био завијутак који је требало проћи да би се дошло до широког излаза који је затварао водопад. Нела поче размишљати: „Идем још само мало даље, извирићу иза стене, једанпут ћу погледати слона, који ме неће уопште ни видети и вратићу се.” — Размишљајући тако, помицала се све даље корак по корак, док најзад не дође до места на којем се кланац ширио наједном у малу долиницу и виде слона. Стајао је окренут к њој леђима, сурле завучене у водопад и пио воду. То је осмели, па, приљубивши се уза стену, крочи још неколико корака — и још неколико — а уто огромна животиња, хотећи да се полије по боковима, окрете главу, опази девојчицу и одмах крете к њој.</p>

  <p>Нела се веома уплаши, али како већ није било времена да се повуче, она стиште колено уз колено, поклони се што је умела лепше, а онда пружи ручицу с бегонијама и проговори мало дрхтавим гласићем:</p>

  <p>— Добар дан, драги слоне. Ја знам да ми нећеш учинити ништа рђаво, па сам дошла да ти кажем добар дан... и имам само ове цветиће...</p>

  <p>А колос се приближи, пружи сурлу, извуче из Нелиних прстића свежањ бегонија, стави га у уста, али га одмах испусти на земљу, јер му се свакако није свиђало ни длакаво лишће ни цвеће. Нела сад опази над собом сурлу налик на огромну црну змију, која се пружала и савијала: додирну јој једну ручицу, па другу, онда оба рамена и најзад, спустивши се доле, поче се лагано њихати на једну и на другу страну.</p>

  <p>„Знала сам да ми нећеш учинити ништа рђаво”, понови девојчица, мада је страх није још напуштао.</p>

  <p>А слон повуче назад своје огромне уши, свијајући и развијајући наизменце сурлу и гргоћући радосно, онако како је увек грготао кад се девојчица приближавала ивици кланца.</p>

  <p>И као што су раније Сташа и лав, тако су сада ово двоје стајали једно према другоме — он, див, као каква кућа или стена — и она, ситна мрвица, коју је могао згњечити једним покретом, чак не из љутње, него из, непажње.</p>

  <p>Али добра и разумна животиња није чинила никакве покрете, ни љутите нити непажљиве, и очевидно је била радосна и срећна што јој је дошао овај мали гост.</p>

  <p>Нела се постепено охрабрила, па најзад подиже очи увис и, гледајући тако као да гледа на високи кров, запита, пружајући бојажљиво руку:</p>

  <p>— Могу ли те помиловати по сурли?</p>

  <p>Слон, истина, није знао енглески, али по покрету њене руке оценио је одмах шта хоће и подвуче под њену руку врх свога носа, дугачког читава два метра.</p>

  <p>Нела поче миловати сурлу, из почетка једном руком и опрезно, потом обема, а најзад је обгрли обема ручицама и приљуби се уз њу свим дечјим поуздањем.</p>

  <p>Слон се клатио с ноге на ногу и стално грготао од радости. А мало после обави сурлом ситно тело девојчице и, подигавши га увис, поче га љуљати лако надесно и налево.</p>

  <p>— Још, још! — викала је раздрагана Нела.</p>

  <p>И забављање је трајало доста дуго, а затим је, већ потпуно охрабрена, девојчица измислила друго. Кад се нашла на земљи, покушала је да се пуже слону по предњој нози као по дрвету или, сакривајући се испод њега, питала га је може ли је наћи. Али при тим шалама она нешто опази. У предњим, а нарочито у задњим ногама слоновим било је пуно трња, од кога се снажна животиња није умела ослободити, једно зато што до задњих ногу није могла дохватити слободно сурлом, а и зато што се свакако бојала да се не рани у прст којим се сурла завршава и без којега би изгубила сву своју окретност и вештину. Нела уопште није знала да су такве бодље права напаст за слонове у Индији, а још више у афричким џунглама, које претежно чине бодљикаве биљке. Како јој ипак би жао ваљанога дива, то без премишљања чучну крај његових ногу и поче пажљиво да извлачи најпре веће, а потом и мање бодље, ћеретајући непрестано при том и уверавајући слона да неће оставити ниједне. Он је одлично разумео њену намеру — и савијајући ногу у колену, показивао јој да и у табанима међу копитима што покривају прсте има такође бодљи, које му задају још веће болове.</p>

  <p>А дотле се и Сташа врати из лова и одмах поче запиткивати Меу где је госпођица. Добивши одговор да је свакако у дрвету, већ је хтео да погледа у шупљину баобаба, кад му се уто учини да чује њен глас у дубини кланца. Не верујући рођеним ушима, скочи одмах до ивице и кад ,погледа доле, занеме. Девојчица је седела крај колосове ноге, а овај је стајао тако мирно да се могло помислити да је исклесан од камена, само да није кретао сурлом и ушима.</p>

  <p>— Нела! — викну Сташа.</p>

  <p>А она, заузета својим послом, одговори весело:</p>

  <p>— Сад ћу, сад ћу!</p>

  <p>На то дечак, који није имао обичај да се колеба пред опасношћу, подиже једном руком пушку, другом се ухвати за огуљену и осушену лозу лијана и, обухвативши је ногама, за трен ока спусти се на дно кланца.</p>

  <p>Слон немирно поче да мрда ушима, али у томе часу Нела устаде и, обгрливши сурлу, узвикну журно:</p>

  <p>— Не бој се, слоне, то је Сташа.</p>

  <p>Сташа одмах опази да за њу нема никакве опасности, али су му се ноге још тресле, срце му је снажно тукло и, пре но што се прибрао од утиска, поче говорити пригушеним гласом, пуним туге и љутње:</p>

  <p>— Нела, Нела, како си то могла учинити?!...</p>

  <p>А она се поче правдати како није учинила ништа рђаво, јер је слон добар и већ сасвим припитомљен; да је хтела само једанпут да га погледа па да се врати, али ју је он задржао и почео се с њом забављати; да ју је врло пажљиво љуљао и да ће и њега пољуљати, само ако хоће.</p>

  <p>Говорећи то, она ухвати једном руком врх сурле и приближи је Сташи, а другом руком махну неколико пута надесно и налево говорећи слону:.</p>

  <p>— Пољуљај, слоне, и Сташу.</p>

  <p>Паметна животиња поново разумеде по њеним покретима шта хоће од њега, и Сташа се зачас нађе у ваздуху, ухваћен око појаса својих панталона. При том је била нека тако чудна и занимљива супротност између његовог још срдитог лица и тог љуљања над земљом да се мала Мзиму до суза смејала, пљескала рукама и викала онако како је раније викала:</p>

  <p>— Још, још!</p>

  <p>А како човек не може задржати праву озбиљност и читати лекције онда кад виси на врху слонове сурле и нехотице чини покрете који су слични кретању љуљашке, то се и дечак на крају поче смејати. Али после неког времена, кад опази да покрети сурле постају лаганији и да га слон намерава ставити на земљу, дође изненадно на нову помисао: наиме, користећи се приликом кад се налазио у близини огромног уха, он се ухвати за њега обема рукама, за трен ока се успуза по њему на главу и узјаха слону на врат.</p>

  <p>— Аха! — довикну одозго Нели — Нека схвати да он мора мене слушати.</p>

  <p>И поче га шљапкати шаком по глави, с изразом владара и господара.</p>

  <p>— Добро! — викну одоздо Нела. — Али како ћеш сада сићи?</p>

  <p>— То није ништа — одговори Сташа.</p>

  <p>И опустивши ноге слону преко чела, обухвати њима сурлу и сиђе по њој као по дрвету.</p>

  <p>— Ево како ћу сићи.</p>

  <p>Онда се обоје латише вађења остатака бодљи из слонових ногу, а он се томе покоравао изванредно стрпљиво.</p>

  <p>Међутим, падоше прве капи кише, те се Сташа реши да одмах одведе Нелу у „Краков” — али ту искрсну изненадна тешкоћа. Слон се никако није хтео растати с Нелом и кад год је покушавала да се удаљи, враћао ју је сурлом и привлачио себи. Положај је постајао тежак и весела забава могла се рђаво завршити због упорности животиње. Дечак није знао шта да ради, јер је падала све јача киша и претио је пљусак. Истина, обоје су се повлачили ка излазу, али врло незнатно и слон се помицао за њима.</p>

  <p>Најзад Сташа стаде између њега и Неле, упери у његове очи оштар поглед, а истовремено рече тихим гласом Нели:</p>

  <p>— Не бежи, него се стално повлачи све до ускога пролаза.</p>

  <p>— А ти, Сташа? — запита девојчица.</p>

  <p>— Повлачи се — понови он одлучније — јер иначе морам убити слона.</p>

  <p>Под утицајем те претње девојчица послуша заповест, тим пре што је у слона већ имала неограничено поверење и што је била уверена да он ни у ком случају неће учинити Сташи ништа рђаво.</p>

  <p>А дечак је стајао на четири корака од дива, не спуштајући очију с њега.</p>

  <p>Тако прође неколико минута. Настаде просто страшан тренутак. Слонове уши мрднуше се неколико пута, мале очи блеснуше некако чудно и сурла се наједном подиже увис.</p>

  <p>Сташа осети да бледи.</p>

  <p>„Смрт!” — помисли.</p>

  <p>Али колос се изненада окрете према ивици кланца на којој је обично виђао Нелу и поче трубити тако тужно као никад раније.</p>

  <p>А Сташа пође мирно ка пролазу и иза стене нађе Нелу, која није хтела да се врати у дрво без њега.</p>

  <p>Дечак је имао неодољиву жељу да јој каже: „Погледај шта си учинила! Замало што нисам погинуо због тебе.” Али није било времена за прекоре, јер се киша претвори у пљусак и требало се враћати што пре. Нела је била прокисла до голе коже, мада ју је Сташа завио у своје одело.</p>

  <p>У шупљини дрвета нареди црнкињи да одмах пресвуче Нелу — а он прво одвеза у мушкој соби Сабу, којега је раније био везао, бојећи се да не пође за њим и да му не уплаши звер, а онда поче још једном прегледати све одело и пакете, надајући се да ће можда наћи какав заборављени комадић кинина.</p>

  <p>Али не нађе ништа. Само на дну стакленцета, које му је дао мисионар у Картуму, крило се у удубљењима мало белога праха, али тако мало да би једва било довољно да се њиме обели врх прстију. Ипак одлучи да наспе у стакленце вреле воде и да да Нели да испије ту воду.</p>

  <p>После тога, кад пљусак прође и кад опет сунце грану, Сташа изиђе из дрвета да види рибе које је Кали донео. Црнац их је уловио петнаестак, на удице направљене од танке жице. Већином су биле мале, али су три биле дуге читаву стопу, сребрнасто попрскане и чудновато лаке. Меа, одрасла на обалама Плавога Нила, разумевала се у рибе и говорила је да су ове добре за јело и да с вечери искачу врло високо изнад воде. И доиста, при уређивању тих риба видело се да су тако лаке зато што имају унутра огромне ваздушне мехурове. Сташа узе један такав мехур, који је био као велика јабука и понесе га да покаже Нели.</p>

  <p>— Види — рече — ово је у рибама. Од неколико оваквих мехурова могли бисмо направити окно на нашем прозору.</p>

  <p>И показа горњи отвор у дрвету.</p>

  <p>Али промисливши потом за часак, додаде:</p>

  <p>— И још нешто више.</p>

  <p>— Шта то? — запита радознала девојчица.</p>

  <p>— И змајеве.</p>

  <p>— Онакве какве си пуштао у Порт-Саиду? О, добро, направи!</p>

  <p>— Направићу. Од исечених, танких бамбусових прутића направићу оквире, а ове опне ћу употребити уместо хартије. То ће чак бити боље од хартије, јер је лакше — и киша их неће размекшати. Овај змај полетеће врло високо, а на јакоме ветру одлетеће богзна докле...</p>

  <p>Ту се наједном удари у чело.</p>

  <p>— Паде ми нешто на памет.</p>

  <p>— Шта?</p>

  <p>— Видећеш. Кад то још боље смислим; рећи ћу ти. Сад овај слон тако галами да се не може чак ни разговарати.</p>

  <p>Одиста је слон из чежње за Нелом, а можда и за обома, тако трубио да се читав кланац тресао, заједно с оближњим дрвећем.</p>

  <p>— Треба да му се покажемо — рече Нела — па ће се умирити.</p>

  <p>И пођоше до кланца. Али Сташа, сасвим обузет својом мишљу, поче полугласно говорити:</p>

  <p>„Нела Раулисон и Станислав Тарковски из Порт-Саида, побегавши из Фашоде од дервиша, налазе се...”</p>

  <p>И зауставивши се, запита:</p>

  <p>— Како да означим, где?...</p>

  <p>— Шта то, Сташа?</p>

  <p>— Ништа, ништа! Знам већ: „Налазе се на месец дана пута на исток од Белога Нила — и моле за брзу помоћ...” Кад ветар буде дувао на север, или на исток, пустићу таквих змајева, двадесет, педесет, стотину, а ти ћеш ми помоћи да их лепим.</p>

  <p>— Змајеве?</p>

  <p>— Да, и могу ти рећи само толико да нам они могу учинити већу услугу него десет слонова.</p>

  <p>Међутим, стигоше до ивице. И тек онда див поче да се љуља с ноге на ногу, да се клати, да маше ушима, да гргоће и поново би почео тужно да труби чим би Нела покушавала да се удаљи макар само на часак. Најзад девојчица поче објашњавати „драгоме слону” да не може стално крај њега седети, јер мора спавати, јести, радити и водити кућне послове у „Кракову”. Али се он умири тек кад му је гурнула вилама храну коју је Кали спремио — а с вечери је опет почео трубити сваки час.</p>

  <p>Исте те вечери деца га назваше „Кинг”, јер је Нела јемчила да је свакако био краљ свих слонова у Африци пре но што је доспео у кланац.</p>

</body>

</html>