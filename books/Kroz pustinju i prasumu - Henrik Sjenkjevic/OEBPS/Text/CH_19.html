<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XIX</h1>

  <p>Посета Махдију и разговор с њим очевидно не излечише Идриса, јер се већ преконоћ тешко разболе, а ујутру је био у несвести. Хамиса, Гебра и двојицу бедуина позвао је к себи калиф, држао их је неколико часова и хвалио је њихову одважност. Али они се вратише у најгорем расположењу и са срџбом у души, јер су се надали богзна каквим наградама, а међутим Абдулахи је свакоме дао по једну египатску фунту и по једнога коња.</p>

  <p>Бедуини се почеше свађати с Гебром, те замало не дође до туче, а на крају изјавише да ће поћи с камиљом поштом у Фашоду да би од Смајина тражили награду. Њима се придружи и Хамис, који се надао да ће му протекција Смајинова више вредети, него ако би остао у Омдурману.</p>

  <p>За децу настаде недеља глади и немаштине, јер Гебр није ни мислио да их храни. Срећом, Сташа је имао два талира с ликом Марије Терезије које је добио од Грка, те пође у град да купи урме и пиринач. Суданци се уопште нису противили томе изласку, знајући да из Омдурмана не може више побећи и да не би ни по коју цену напустио малу бинт. Али ни то не прође без незгода, јер је појава дечака у европском оделу како купује храну на тргу поново привукла гомиле полудивљих дервиша, које су га дочекале са смехом и урлањем. Срећом, многи су видели да је јуче био код Махдија, па су задржавали оне који су хтели да га нападну. Само су се деца бацала на њега песком и камењем, али се он уопште на то није освртао.</p>

  <p>На тргу су цене биле превисоке. Сташа уопште није могао добити урми, а добар део пиринча одузео му је Гебр „за болесног брата”. Дечак се томе опирао из све снаге, због чега се то свршило натезањем и тучом, из које је слабији изишао наравно с много модрица и отока. При том се видело колико је и Хамис свиреп. Он је био наклоњен само Саби и хранио га је живим месом. Међутим, гледао је сасвим равнодушно на немаштину деце коју је познавао одавно и која су увек била добра према њему. Кад се Сташа обрати њему молећи га да бар Нели даје помало јела, он му одговори смејући се:</p>

  <p>— Иди па проси.</p>

  <p>И најзад је дошло до тога да је Сташа за последњих неколико дана, хотећи да спасе Нелу да не умре од глади — просио. И то није увек било без успеха. Понекад би му какав некадашњи војник или официр египатскога кедива давао по неколико пјастера или неколико сувих смокава и обећавао да ће му помоћи још и сутра. Једном је наишао на мисионара и милосрдну сестру, па кад ови чуше његову историју, заплакаше се над судбином двоје деце — и мада су и сами били ослабели од глади, поделише с њим све што су имали. И обећали су да ће их посетити у колибама, и сутрадан су заиста дошли, надајући се да ће можда успети да узму децу к себи док не крене пошта. Али их Гебр и Хамис одагнаше корбачима. Сутрадан их је Сташа поново срео и добио од њих мало пиринча и два прашка кинина; мисионар му је препоручио да их сачува што може пажљивије, јер је предвиђао да их у Фашоди без сумње обоје чека грозница.</p>

  <p>— Сад ћете поћи — говорио је — дуж разливенога Белога Нила или кроз такозване судове. Пошто река не може слободно да тече кроз бране које су створиле биљке и лишће што их вода наноси и таложи на плићим местима, она тамо ствара пространа и заразна блата. Грозница тамо не штеди чак ни црнце. Особито се чувајте ноћишта на голој земљи без ватре.</p>

  <p>— Ми бисмо већ хтели да умремо — одговори Сташа готово јецајући.</p>

  <p>На то мисионар подиже своје измршало лице, помоли се богу, онда прекрсти дечака и рече:</p>

  <p>— Уздај се у бога. Ниси га се одрекао, те ће милосрђе и заштита његова бити над тобом.</p>

  <p>Сташа је покушао не само да проси него и да ради. Кад једнога дана виде гомиле људи како раде на молитвеноме тргу, придружи се њима и поче носити глину на ограду, којом је трг имао да буде ограђен. Смејали су му се људи и гурали га, али пред вече стари шеик који је надгледао радове даде му дванаест урми. Сташи је неизмерно било мило што су му тако платили, јер су урме поред пиринча биле једина здрава храна за Нелу, а у Омдурману су се све теже могле добити.</p>

  <p>С поносом их је донео малој сестрици, којој је давао што је могао добити, а он је готово недељу дана јео искључиво дуру, коју је крао од камила. Нела се веома обрадовала кад је видела омиљено воће, али је хтела да га с њим подели. Дигавши се на прстиће, стави му руке на рамена, подиже главу и, загледавши му се у очи, стаде га молити:</p>

  <p>— Сташа, поједи половину, поједи!</p>

  <p>А он јој на то одврати:</p>

  <p>— Већ сам јео! О, тако сам сит!</p>

  <p>И осмехну се, али одмах поче гристи усне да се не би расплакао, јер је био просто гладан. Обећавао је себи да ће сутра отићи поново да што заради. Међутим, десило се друкчије. Рано ујутру дође мулазем од Абдулахија и јави да ће камиља пошта ноћу кренути за Фашоду, па је калиф наредио да се Гебр, Хамис и два бедуина спреме за путовање с децом. Гебра зачуди и наљути та наредба, па изјави да он неће поћи јер му је брат болестан и нема ко да га чува, а да је чак и био здрав, они су и тако обојица решили да остану у Омдурману.</p>

  <p>Али мулазем одговори:</p>

  <p>— Махди има само једну вољу, а Абдулахи, његов калиф а мој господар, никад не мења наредбе. Твог брата ће чувати роб, а ти ћеш поћи у Фашоду.</p>

  <p>— Онда идем к њему и рећи ћу му да нећу на пут.</p>

  <p>— Пред калифа излазе само они које он сам хоће да види. А ако се силом пробијеш до њега без допуштења, извешће те на вешала.</p>

  <p>— Алах акбар, онда ми реци јасно да сам роб.</p>

  <p>— Ћути и слушај наређења! — одговори мулазем.</p>

  <p>Суданац је видео у Омдурману вешала како се повијају под теретом обешених, а сваког дана су их китили новим телима по пресудама суровог Абдулахија — па се уплаши. То што му је рекао мулазем — да Махди има само једну вољу, а да Абдулахи само једанпут заповеда — понављали су сви дервиши. Није се, дакле, имало куд, требало је ићи на пут.</p>

  <p>— Нећу више ни видети Идриса! — помисли Гебр.</p>

  <p>И у његовом тигровском срцу тињала је нека оданост према старијем брату, јер га обузе очајање кад помисли да га мора напустити у болести. Узалуд су му Хамис и бедуини објашњавали да ће можда у Фашоди бити боље него у Омдурману и да ће их Смајин свакако наградити богатије него што је то учинио калиф. Није било речи које би могле умирити Геброву жалост и срџбу, која се највише излила на Сташу.</p>

  <p>За дечака је то био одиста мученички дан. Нису му допустили да иде на трг, те није могао ништа зарадити ни испросити, а морао је као роб да ради с торбама које су спремане за пут, што му је бивало утолико теже што је од глади и умора био веома ослабео. Већ је био сигуран да ће уз пут умрети, ако не под Гебровим корбачем, а оно од изнурености.</p>

  <p>Срећом, онај Грк добра срца дође пред вече да посети децу, да се с њима опрости и да их истовремено снабде за пут. Донео им је и неколико прашкова кинина, а осим тога стаклене огрлице и мало хране. Али, пре свега, кад сазнаде да је Идрис болестан, обрати се Гебру, Хамису и бедуинима.</p>

  <p>— Знајте — рече им — да долазим по наређењу Махдијеву.</p>

  <p>А кад се ови, чувши то, поклонише, он настави:</p>

  <p>— На путу имате да храните децу и да добро с њима поступате. Она морају известити Смајина како сте поступали с њима, а Смајин ће о томе написати пророку. Ако би овамо дошла макар каква оптужба против вас, следећа пошта донеће вам смртну казну.</p>

  <p>Ново клањање би му једини одговор на те речи, при чему су Гебр и Хамис изгледали као пси којима су намакнуте брњице.</p>

  <p>А Грк им нареди да изиђу, па се онда обрати деци енглески:</p>

  <p>— Све сам то сам измислио, јер Махди о вама није издао никакве нове заповести. Али пошто је рекао да морате путовати до Фашоде, потребно је да до ње живи допутујете. А рачунам и на то да ниједан од ових људи неће више пред одлазак видети ни Махдија ни калифа.</p>

  <p>А онда ће Сташи:</p>

  <p>— Ти си ми се, мали, замерио, и то још траје. Знаш ли да си ме готово упропастио? Махди се расрдио на мене и да бих добио његов опроштај, морао сам добар део свога имања дати Абдулахију, а ипак још не знам да ли сам се задуго спасао. У сваком случају, нећу моћи помагати робљу онако како сам помагао досад. Али ми је жао вас, а особито ње — и ту показа на Нелу. — Имам кћер истих година... коју волим више него свој живот... Због ње сам учинио све то што сам учинио... Христос ће ми за то судити... Она још и сад под хаљином на грудима носи сребрни крстић... Зове се тако као и ти, мала моја. Кад не бих њу имао, више бих волео умрети него живети у овоме паклу.</p>

  <p>За часак ућута, протрља руком чело и поче говорити о нечем другом.</p>

  <p>— Махди вас шаље у Фашоду јер мисли да ћете тамо помрети. На тај начин ће вам се осветити за твоје одбијање, мали, које га је дубоко дирнуло, а неће изгубити славу „милосрднога”. Такав је он увек... Али ко зна коме је првоме смрт досуђена. Абдулахи му је предложио да овим псима што су вас уграбили нареди да путују с вама. Рђаво их је наградио, па се сад боји да се то не разгласи. А поред тога, и он и пророк више воле да ови људи не причају како у Египту има још војске, топова, новца и Енглеза... Тежак ће то бити пут и далек. Ићи ћете кроз пусту и нездраву земљу, зато чувајте као очи у глави те прашкове које сам вам дао.</p>

  <p>— Заповедите још једном Гебру, господине, да се не усуди да Нелу мори глађу и да је туче — рече Сташа.</p>

  <p>— Не бојте се. Препоручио сам вас староме шеику који вози пошту. То је мој стари познаник. Дао сам му часовник и тиме сам вам обезбедио његову заштиту.</p>

  <p>Говорећи тако, поче се крстити. Узевши Нелу на руке, притиште је на груди и понови:</p>

  <p>— Бог те благословио, чедо моје! ...</p>

  <p>Сунце је зашло и настаде звездана ноћ. Из мрака се чуло фрктање коња и бректање натоварених камила.</p>

</body>

</html>