<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXV</h1>

  <p>Најзад се роди сунце и обасја џунглу, круне дрвећа и шуму. Лавови су се изгубили пре но што је на видику заблистао први сунчев зрак. Сташа нареди Калију да наложи ватру, а Меи да повади Нелине ствари из кожне торбе, у којој су биле спаковане да их осуши и пресвуче девојчицу што брже може. А он узе пушку и пође да обилази логориште и да истовремено прегледа колику су пустош направиле олуја и две ноћне убице. Одмах иза зерибе, од које је остало само коље, лежао је први коњ, готово допола поједен, на стотину корака други, једва начет, а одмах иза њега трећи, распорена трбуха и размрскане главе. Сви су представљали страшан призор, очи су им биле отворене, пуне леденог ужаса, а зуби искежени. Земља је била изгажена, у удубљењима читаве баре крви. Сташа се тако расрди да је у томе тренутку готово желео да се иза неког жбуна промоли кудрава глава звери, отежале после ноћне гозбе, да би могао у њу сјурити метак. Али је освету морао одложити за доцније, јер је сад имао другог посла. Требало је наћи и похватати остале коње. Дечак је мислио да су се морали склонити у шуму, као и Саба, јер његовог леша нигде није било. Нада да верни сапутник није пао као жртва прождрљиваца тако обрадова Сташу да се још више охрабри, а радост његова постаде још већа кад нађе магарца. Мудри дугоушац није се хтео чак ни толико мучити да побегне далеко. Он се просто забио са спољне стране зерибе у кут који су чинили дрво и гнездо термита — и пошто је ту имао заштићену главу и бокове, чекао је шта ће се даље десити, спреман да у даном тренутку одбије напад помоћу јуначких чивтета. Али га лавови свакако нису опазили, па кад је сунце грануло и кад је опасност прошла, он је сматрао да треба лећи и одморити се после драматичних ноћних утисака.</p>

  <p>Обилазећи око логоришта, Сташа је најзад нашао отиске коњских копита. Трагови су ишли према шуми, а потом су скретали према кланцу. То је била повољна околност, јер није било тешко похватати коње у кланцу. На петнаестак корака даље нађе се у трави путо, које је један од коња смакао у бекству. Тај је могао побећи тако далеко да се засад морао сматрати изгубљеним. Међутим, два друга опази Сташа иза ниске стене, не у самом просеку, него на његовој ивици. Један се од њих ваљао, а други је штрпкао младу отворенозелену траву. Оба су изгледала невероватно уморна, као после дуга пута. Али дневна светлост је истерала страх из њихова срца, јер поздравише Сташу кратким, пријатељским рзањем. Коњ који се ваљао скочи на ноге, и при том дечак опази да се и он ослободио пута, али је срећом више волео да остане крај друга него да бежи куд га очи воде.</p>

  <p>Сташа остави оба под стеном и пође на ивицу кланца да се увери може ли се даље њиме ићи. И опази даје због велике стрмине вода већ отекла и да је дно готово суво. Часак доцније његову пажњу скрену некакав беличасти, предмет, заплетен у пузавицама, које су висиле низа супротну стеновиту ивицу. Био је то кров од шатора, који је ветар донео чак овамо и заплео у густиш, тако да га вода није могла откачити. Шатор је обезбеђивао Нели колико-толико боље склониште него колиба коју би на брзу руку направили од грања, те се Сташа веома обрадова што је нашао овај изгубљени предмет.</p>

  <p>Али његова радост постаде још већа кад из удубљења на стени, скривеног нешто више под лијанама, искочи Саба, држећи у зубима некакву животињу, чији су глава и реп висили с обе стране његове њушке. За трен ока се снажни пас успуза горе и баци пред Сташине ноге пругасту хијену сломљене хрптењаче и одгризене ноге, а онда поче махати репом и лајати радосно као да би хтео рећи:</p>

  <p>— Признајем, био сам кукавица пред лавовима, али сте, доиста, и ви чучали на дрвету као бисерке. Али погледај, нисам ипак ноћ провео улудо.</p>

  <p>И тако се поносио собом да га је Сташа једва могао наговорити да остави ту смрдљиву животињу и да је не носи Нели на дар.</p>

  <p>Кад су се вратили, у логору је већ горела велика ватра, а у судовима је врила вода у којој се кувала дура, две бисерке и надимљено комађе кртине од гнуа. Нела се већ била пресвукла у суву одећу, али је била тако слаба и бледа да се Сташа уплаши за њу и, узевши је за руке да се увери нема ли грозницу, запита:</p>

  <p>— Нела, шта је теби?</p>

  <p>— Ништа, Сташа, само ми се веома спава.</p>

  <p>— Верујем. После онакве ноћи! Хвала богу, руке су ти хладне. Ах! Каква је ово била ноћ! Наравно, спава ти се. И мени. Али не осећаш ли да си болесна?</p>

  <p>— Мало ме боли глава.</p>

  <p>Сташа јој стави руку на чело. Глава јој је била хладна као и руке, али је то био знак да је много исцрпена и слаба, те дечак уздахну и рече:</p>

  <p>— Појешћеш штогод топло, а онда ћеш одмах лећи да спаваш и спаваћеш све до вечери. Данас је бар време лепо и неће бити онако као јуче.</p>

  <p>А Нела га погледа са страхом:</p>

  <p>— Нећемо ваљда овде ноћити?</p>

  <p>— Овде не, јер ту леже поклани коњи; изабраћемо какво друго дрво или ћемо отићи у кланац и тамо ћемо направити такву зерибу какве свет није видео. Спаваћеш мирно као у Порт-Саиду.</p>

  <p>Али она склопи ручице и поче га молити са сузама да иду даље, јер на томе страшноме месту неће моћи ока склопити и свакако ће се разболети. И тако га је преклињала, тако је понављала гледајући му у очи: „Па, Сташа, хоћеш ли?” — да он пристаде на све.</p>

  <p>— Онда идемо кланцем — рече — јер је тамо хладовина. Само ми обећај да ћеш ми рећи ако малакшеш или ако ти буде зло.</p>

  <p>— Нећу малаксати, нећу! Везаћеш ме за седло, па ћу уз пут одлично да спавам.</p>

  <p>— Не. Сешћу на истога коња и држаћу те. Кали и Меа појахаће другога, а магарац ће понети шатор.</p>

  <p>— Добро! Добро!</p>

  <p>— Одмах после доручка мораш мало одспавати. И тако не можемо кренути пре подне јер имамо доста посла. Треба похватати коње, склопити шатор, товар друкчије уредити. Нешто ствари ћемо оставити јер сад имамо свега два коња. Отићи ће нам на то неколико часова, а ти ћеш се за то време испавати и окрепити. Данас ће бити жега, али ће под дрветом бити хладовина.</p>

  <p>— Ати, и Меа, и Кали? Мени је тако непријатно што ћу само ја спавати, а ви се морате мучити...</p>

  <p>— Напротив, наћи ће се и за нас времена. О мени се не брини. За време испита у Порт-Саиду ја често нисам спавао по целе ноћи, а о томе чак ни мој отац није знао... Колеге исто тако нису спавале. Али је друго мушкарац, није он таква мала мушица као ти. Немаш појма како данас изгледаш... потпуно као стаклена! Остале ти само очи и коса, а лица уопште нема.</p>

  <p>То је говорио у шали, али се у души бојао, јер је на јакој дневној светлости Нела имала лице просто болесно и тада први пут схвати јасно да то јадно дете не само може, него и мора умрети ако овако даље потраје. И на ту мисао задрхташе му ноге, јер наједном осети да ни он не би имао зашта живети нити се зашта враћати у Порт-Саид кад би она умрла.</p>

  <p>„Јер шта бих онда имао да радим?” помисли.</p>

  <p>На часак се окрете да Нела не опази у његовим очима жалост и страх, а онда пође ка стварима намештеним под дрветом, одбаци абу којом је била покривена кутија с мецима, отвори је и поче нешто тражити.</p>

  <p>Чувао је тамо у малој стакленој бочици последњи прашак кинина и пазио на њега као на очи у глави, чувао га за „црни час”, то јест за случај да Нела добије грозницу. Али је сад знао готово сигурно да после онакве ноћи први напад мора доћи зацело, те реши да га спречи. Чинио је то тешка срца, помишљајући шта ће бити касније, и да је само доликовао плач мушкарцу и вођи каравана, он би се расплакао над тим последњим прашком.</p>

  <p>Па да би сакрио узбуђење, он направи врло строго лице и вративши се девојчици рече:</p>

  <p>— Нела, узми пре јела остатак кинина.</p>

  <p>А она запита:</p>

  <p>— А ако ти добијеш грозницу?</p>

  <p>— Онда ћу се трести. Узми кад ти кажем.</p>

  <p>Она узе без опирања, јер откако је поубијао Суданце, она га се помало бојала и поред све брижљивости којом ју је окруживао и доброте коју јој је указивао. Онда седоше за доручак и после ноћног умора врела чорба од бисерке одлично им је пријала. Нела је заспала одмах после доручка и спавала је неколико часова. Сташа, Кали и Меа спремили су за то време караван, донели из кланца кров шатора, оседлали коње, натоварили и магарца — и закопали под корењем набака оне ствари које нису могли понети. Сан их је страшно морио при томе послу, али из страха да се не успавају, Сташа је допустио и себи и њима да редом само продремају.</p>

  <p>Било је можда два часа кад су кренули даље на пут. Сташа је држао пред собом Нелу, Кали је јахао с Меом на другом коњу. Али не сиђоше одмах у теснац, него су се кретали између његове ивице и шуме. Млада џунгла је за ту једну кишну ноћ доста видљиво нарасла, али је земља под њом ипак била црна и носила трагове ватре. Лако је било погодити да је овуда или пролазио Смајин са својим одредом или је пожар, издалека дотеран вихором, летео сувом џунглом и најзад, наишавши на влажну шуму, провукао се уским пролазом између ње и клисуре, па отишао даље. Сташа је хтео да провери да ли се на томе пролазу налазе какви трагови Смајинових логоришта или отисци копита — и пријатно му је било кад се уверио да ничега од свега тога није било. Кали, који је добро познавао те ствари, тврдио је одлучно да је ватру морао пренети ветар и да је од тога времена прошло већ неколико дана.</p>

  <p>— То показује — опази Сташа — да је Смајин са својим махдијевцима већ богзна где и да ни на који начин нећемо пасти њему у руке.</p>

  <p>Онда он и Нела почеше радознало посматрати растиње, јер никад дотле нису пролазили тако близу тропске шуме. Сада су ишли самом њеном ивицом да би имали над главом хладовину. Земља је ту била влажна и мека, обрасла затворенозеленом травом, маховином и папраћу... Било је разноврсног дрвећа: урме, рафије, лепезасте палме, сикоморе, хлебног дрвета, еуфорбије, огромне врсте сенециона, багрема, дрвеће с лишћем мрким и сјајним и отворене боје или црвеним као крв, све је то расло једно крај другога, стабло уза стабло, уплетено грањем с којега су вирили цветови жути и пурпурни, налик на свећњаке. У неким деловима нису се уопште ни видела дрвета, јер су их од земље па до врхова прекривале пузавице, пребацујући се са стабла на стабло, градећи као велика слова W и М, висећи као венци, завесе и читави застори. Каучукове вреже просто су гушиле дрвеће у хиљадоструким змијастим вијугама и претварале га у пирамиде засуте белим цветовима као снегом. Око већих врежа обавијале су се мање и сплет је постајао тако невероватан да се претварао готово у зид кроз који не би могао да продре ни човек ни звер. Само на местима где су се пробијали слонови, чијој снази ништа не може да се одупре, у густишу су били пробијени дубоки и вијугави ходници.</p>

  <p>Певање птица, због којега су европске шуме тако миле, није се уопште чуло, али се зато по врховима дрвећа орила најчуднија вика, час налик на глас који даје тестера, час налик на лупање у бакраче, час на клепетање рода, час на шкрипу старих врата, час на пљескање рукама, на маукање мачака или чак на гласан, узбуђен људски разговор. С времена на време узлетало је изнад дрвећа јато папагаја, сивих, зелених, белих или групица тукана сјајнога перја и тихог, таласастог лета. Према снежним каучуковим пузавицама промицали су понекад као шумски духови мали мајмуни жалосници, потпуно црни, само с белим репом, белим пругама по боковима и истим таквим залисцима, који су им окруживали као угљен црно лице.</p>

  <p>Деца су с дивљењем посматрала ову прастару нетакнуту шуму, на коју можда још никада није пао поглед белога човека. Саба се сваки час гњурао у густише, откуда је долазило његово весело лајање. Малу Нелу окрепили су кинин, доручак и одмор. Лице јој је оживело и добило нежну боју, очи су гледале веселије. Свакога часа је запиткивала Сташу за имена разног дрвећа и птица, а он је одговарао како је знао. Најзад изјави да хоће да сјаше с коња и да набере много цвећа.</p>

  <p>Али се дечак осмехну и рече:</p>

  <p>— Одмах би те тамо појели сјафуи.</p>

  <p>— А шта је то сјафу? Је ли то нешто горе од лава.</p>

  <p>— И горе и није горе. Сјафуи су мрави који страшно уједају. Пуно их је на грању, с којега падају људима на леђа као огњена киша. Али иду и по земљи. Само покушај да сиђеш с коња и да пођеш мало у шуму, па ћеш одмах почети да поскакујеш и да пиштиш као мајмунче. Чак је и од лава лакше се одбранити. Каткад иду у огромним редовима и тада им се све склања с пута.</p>

  <p>— А да ли би ти могао с њима изићи накрај?</p>

  <p>— Ја? Разуме се!</p>

  <p>— А како?</p>

  <p>— Помоћу ватре или кључале воде.</p>

  <p>— Ти увек можеш да се снађеш — рече она с дубоким уверењем.</p>

  <p>Сташи веома поласкаше те речи, те одговори поносито, али истовремено и весело:</p>

  <p>— Само да си ти здрава, а за остало се можеш на мене ослонити.</p>

  <p>— Мене чак више ни глава не боли.</p>

  <p>— Хвала богу, хвала богу!</p>

  <p>Разговарајући тако, прођоше шуму која је само једним крајем допирала до кланца. Сунце је још било високо на небу и пекло жестоко, јер је време постало дивно и на небу није било ни облачка. Коње обли зној, а Нела се поче много тужити на врућину. Због тога, чим нађе згодно место, Сташа скрете у кланац у којем је западна страна бацала дубоку сенку. Тамо је било хладније, а прилично хладна је била и вода која је остала у удубљењима после јучерашњега пљуска. Над главама малих путника прелетали су стално с једне стране кланца на другу тукани пурпурних глава, плаветних груди и жутих крила, те дечак поче Нели причати оно што је знао из књига о њиховим обичајима.</p>

  <p>— Знаш — говорио је — има таквих тукана који, кад се легу, траже дупљу у дрвету; ту женка снесе јаја и леже на њих, а мужјак облепљује отвор глином тако да јој се само глава види и тек кад се млади излегу, он кљуца својим великим кљуном глину и пушта женку на слободу.</p>

  <p>— А шта она за то време једе?</p>

  <p>— Храни је мужјак. Стално лети около и доноси јој разноврсне јагоде.</p>

  <p>— А допушта ли јој да спава? — питала је даље сањивим гласом.</p>

  <p>Сташа се осмехну.</p>

  <p>— Ако се госпођи тукановици тако спава као сада теби, онда јој допушта.</p>

  <p>Доиста је у хладноме кланцу девојчицу почео морити несавладиви сан, јер јој је од јутра до пред подне било мало да се одмори. И Сташа је имао жарку жељу да учини то исто, али није могао јер ју је морао држати бојећи се да не падне, а при томе му је било врло незгодно да седи мушки на пљоснатом и широком седлу, које су Хатим и Секи-Тамала спремили за малу још у Фашоди. Али се није смео мицати и терао је коња што је могао лакше да је не би пробудио. А она је наслонила главу на његово раме и слатко заспала.</p>

  <p>Дисала је лако, уједначено и мирно да Сташа престаде жалити последњи прашак кинина. Слушајући је како дише, осећао је да је опасност од грознице привремено отклоњена и овако је размишљао:</p>

  <p>„Кланац иде све узбрдо, а сада чак доста стрмо. Све смо на већој висини и земљиште је све сувље. Само би требало наћи неко уздигнуто место, одлично заклоњено, крај бистре воде, ту се настанити и дати малој неколико недеља одмора, а могло би се и причекати док не прође цела масика. Ретко би која девојчица издржала и десети део ових напора, али треба да се одмори. После овакве ноћи друга би добила одмах грозницу, а она — како сјајно спава! Хвала богу!”</p>

  <p>И те мисли га веома расположише, а гледајући одозго Нелину главицу наслоњену на његове груди, говорио је сам себи весело, али не и без неког чуђења:</p>

  <p>„Ипак је чудно како ја ту малу мушицу волим! Додуше, волео сам је увек, али сада све више!”</p>

  <p>И не знајући како себи да објасни тако изванредну појаву, дође до ове претпоставке:</p>

  <p>„То је свакако зато што смо толико заједно прешли и што је она под мојом заштитом.”</p>

  <p>Међутим, држао је ту „мушицу” врло пажљиво за појас десном руком да му не би излетела из седла и да не би разбила носић. Кретали су се ногу пред ногу ћутке, само је Кали певушио хвалећи Сташу.</p>

  <p>— Бели господар убити Гебра, убити лава и бивола! Јах! Велики господар побити још много лавова! Јах! Много меса! Много меса! Јах! Јах! Јах! ...</p>

  <p>— Кали — запита тихо Сташа — да ли Ва-хима лове лавове?</p>

  <p>— Ва-хима се бојати лавова, али Ва-хима копати велике јаме и ако лав ноћу упадне, онда се Ва-хима смејати.</p>

  <p>— Па шта тада радите?</p>

  <p>— Ва-хима бацати много копаља, док лав постати јеж. Онда га извуку одоздо и појести. Лав добар.</p>

  <p>И поглади се по трбуху по своме обичају.</p>

  <p>Сташи се није много свидео тај начин лова, те поче испитивати каквог другог звериња има у земљи Ва-хима и разговарали су даље о антилопама, нојевима, жирафама и носорозима све док им до ушију не допре шум водопада.</p>

  <p>— Шта је то? — узвикну Сташа. — Пред нама су река и водопад?</p>

  <p>Кали климну главом у знак да ће свакако тако бити.</p>

  <p>И неко време су ишли споријим кораком ослушкујући шум који је бивао све јаснији.</p>

  <p>— Водопад? — понови радознало Сташа.</p>

  <p>Али тек што прођоше први и други завијутак, кад им одједном на путу искрсну препрека коју нису могли савладати.</p>

  <p>Нела, коју је раније успавао коњски ход, пробуди се одмах.</p>

  <p>— Зар већ стајемо на преноћиште? — запита. (</p>

  <p>— Не, али погледај! — одговори Сташа. — Стена затвара кланац.</p>

  <p>— Па шта да радимо?</p>

  <p>— Не можемо се пробити поред ње јер је ту узан пролаз, па се морамо мало вратити, успети се горе и обићи препреку, али до вечери имамо још око два часа, па дакле имамо доста времена. Нека и коњи мало предахну. Чујеш ли водопад?</p>

  <p>— Чујем.</p>

  <p>— Крај њега ћемо се задржати да преноћимо.</p>

  <p>Онда се обрати Калију, рече му да се успуже на ивицу кланца и да види није ли и даље дно кланца затворено таквим препрекама, а сам поче пажљиво да посматра стену и за часак узвикну:</p>

  <p>— Она се скоро одвалила и срушила. Видиш ли, Нела, овај прелом? Загледај га како је још свеж. Нема на њему ни маховине нити какве биљке. Разумем већ, разумем!</p>

  <p>И показа девојчици руком баобаб који је растао над ивицом и чији је огромни корен висио дуж прелома.</p>

  <p>— То се тај корен завукао у пукотину између ивице и стене и растући одвалио је најзад стену. То је врло занимљиво, јер је камен тврђи од дрвета, а ипак знам да у планинама често тако бива. И довољно је ма шта да гурне такву стену која се једва држи, и она се одваљује.</p>

  <p>— Али шта ју је могло гурнути?</p>

  <p>— Тешко је рећи. Можда нека ранија олуја, а можда и јучерашња.</p>

  <p>У томе часу долете Саба, који је раније био заостао иза каравана, заустави се нагло, као да га је неко одостраг повукао за реп, оњуши, онда се увуче у уски пролаз између ивице и одваљене стене, али се одмах поче повлачити накострешене длаке.</p>

  <p>Сташа сиђе с коња да би видео шта је то могло пса престрашити.</p>

  <p>— Сташа, не иди тамо — молила је Нела — тамо може бити лав.</p>

  <p>А дечак, који је био мало јунак-хвалисавац и који је од јучерашње ноћи био страшно киван на лавове, одговори:</p>

  <p>— Чудна ми чуда: лав, дању!</p>

  <p>Али пре но што се приближи до пролаза, разлеже се одозго Калијев глас:</p>

  <p>— Бвана кубва! Бвана кубва!</p>

  <p>— Шта је? — запита Сташа.</p>

  <p>Црнац за трен ока склизну по стаблу пузавице. На лицу му се могло прочитати да доноси неку важну новост.</p>

  <p>— Слон! -узвикну.</p>

  <p>— Слон?</p>

  <p>— Да — одговори млади црнац машући рукама. — Тамо хучна вода, а овде стена. Слон не моћи изићи, велики господар убити слона, а Кали га јести, ох, јести, јести!</p>

  <p>И при тој помисли обузе га таква радост да поче скакати, ударати длановима по коленима и смејати се као луд, преврћући при том очима и блескајући белим зубима.</p>

  <p>Сташа није могао испрва да разуме зашто Кали вели да слон не може да изиђе из кланца, па хотећи да види шта се десило, појаха коња и поверивши Нелу Меи, да би у потребном тренутку имао слободне руке за пуцање, нареди Калију да седне иза њега, па се онда сви вратише и почеше тражити место којим би могли проћи горе. Сташа се уз пут распитивао на који се начин слон могао наћи тамо где је био — и из одговора Калијева оценио је мање-више шта је било.</p>

  <p>Свакако је слон бежао кланцем пред ватром за време пожара џунгле; уз пут се јаче очешао о подривену стену, а она се срушила и пресекла му пут. Потом, дошавши до краја кланца, нашао се над ивицом понора у који је падала река и тако је био затворен.</p>

  <p>После неког времена млади путници су нашли излаз, али доста стрм, тако да је требало сјахати с коња и водити их за собом. Како је по уверавању црнчеву до реке било врло близу, то даље кретоше пешице. Најзад дођоше на висок гребен оивичен с једне стране реком а с друге кланцем и кад погледаше доле, видеше на дну котлине слона.</p>

  <p>Огромна звер је лежала на трбуху и кад их виде, не устаде, што Сташу веома зачуди; само, кад Саба поче да се спушта ка ивици провалије и да жестоко лаје, он мрдну на тренутак огромним ушима и подиже сурлу, али је одмах спусти.</p>

  <p>Деца су га дуго посматрала ћутке, држећи се за руке, а тишину прекиде Кали.</p>

  <p>— Он умирати од глади! — узвикну.</p>

  <p>Одиста је слон био толико ослабео да су му леђа била налик на усправни чешаљ дуж тела; бокови су му били упали, под кожом, и поред њене дебљине, јасно су се оцртавала ребра — и лако је било погодити да не устаје зато што више нема снаге.</p>

  <p>Кланац, при излазу доста широк, претварао се у котлиницу затворену с обе стране усправним стенама, којој је на дну расло неколико дрвета. Та су дрвета била поломљена, кора на њима огуљена, на гранама ни листића. Пузавице што су висиле са стења биле су исто тако покидане и обршћене, а трава у котлини била је оскубена до последњег стручка.</p>

  <p>Пошто Сташа пажљиво размотри положај, поче саопштавати Нели своја запажања, али под утиском неизбежне смрти џиновске животиње, говорио је тихо, као да се бојао да јој не помути последње часове живота.</p>

  <p>— Да, он заиста умире од глади. Свакако је овде читаве две недеље, то јест од времена кад је пожар спалио стару џунглу. Појео је све што се могло појести, а сада се само мучи, тим више што овде горе расту хлебна дрвета и багремови с великим махунама, а он их види и не може да их дохвати.</p>

  <p>И за часак су опет гледали ћутке, а и слон је с времена на време окретао к њима своје мале очи, које су се гасиле, и из грла му се отимало нешто као грготање.</p>

  <p>— Доиста — јави се дечак — боље би било да му скратим ту му- ку.</p>

  <p>Кад то рече, подиже пушку к образу, али га Нела ухвати за капут и, опирући се обема ногама, поче га из све снаге одвлачити од ивице кланца.</p>

  <p>— Сташа, не чини то! Сташа, дајмо му да једе. Он је тако јадан! Ја нећу да га ти убијеш, нећу, нећу!</p>

  <p>И трупкајући ногама није га престајала вући. Он је погледа веома зачуђено, али кад виде њене очи пуне суза, рече:</p>

  <p>— Ама, Нела...</p>

  <p>— Нећу, не дам да га убијеш! Ја ћу добити грозницу ако га убијеш!...</p>

  <p>За Сташу је била довољна таква претња, па да се одрекне убилачких намера — и према томе слону пред њима, као и према свим другима на свету. Још је за тренутак ћутао не знајући шта да одговори малој, па онда рече:</p>

  <p>— Па добро, добро!... Кажем ти, добро. Нела, пусти ме!</p>

  <p>А Нела га одмах стаде грлити и кроз њене уплакане очи заблиста осмејак. Сада јој је било стало само до тога да што пре даду слону да једе. Кали и Меа веома су се зачудили кад су сазнали да га бвана кубва не само неће убити него им наређује да одмах накидају за њега онолико диња с хлебног дрвета, онолико багремових махуна и онолико свакојакога биља, лишћа и траве колико највише могу. Дворези Гебров судански мач веома је добро послужио Калију за те послове и да није било мача, посао се не би свршио лако. Али Нела није хтела да чека да се посао сврши и чим је прва диња пала с дрвета, ухватила ју је обема рукама и носећи је према кланцу понављала је брзо, као да се бојала да је ко други не замени:</p>

  <p>— Ја ћу, ја ћу, ја ћу!</p>

  <p>Али Сташа никако није мислио да је лишава тог уживања и само зато што се бојао да од претераног одушевљења не полети заједно с дињом, ухвати је за појас и викну:</p>

  <p>— Бацај!</p>

  <p>Велики плод откотрља се по стрмој коси и паде слону крај ногу, а овај за трен ока испружи сурлу, дохвати га, онда је сави, као да би хтео ставити дињу себи под гушу, и деца више ништа не видеше.</p>

  <p>— Појео је! — узвикну Нела сва срећна.</p>

  <p>— Надам се! — одговори Сташа смејући се.</p>

  <p>А слон пружи к њима сурлу, као да је молио да му даду још, и јави се снажним гласом:</p>

  <p>— Хррумпф!</p>

  <p>— Хоће још!</p>

  <p>— Надам се! — понови Сташа.</p>

  <p>Друга диња оде за првом и за један тренутак нестаде исто онако као прва, па онда трећа, четврта, десета, онда почеше летети багремове махуне и читави нарамци траве и крупног лишћа. Нела није никоме допустила да је замени и кад се њене мале руке заморише од посла, гурала је ножицама све нове количине хране, а слон је јео и подижући покаткад сурлу, оглашавао је своје громко: хррумпф као знак да хоће још више и — како је сматрала Нела — као знак да захваљује.</p>

  <p>Али су се Кали и Меа на крају заморили од посла који су веома предано вршили, и то само зато што су мислили да бвана кубва жели прво да угоји слона, па тек после да га убије. Најзад им ипак бвана кубва нареди да престану, јер се сунце већ добро било спустило и време је било да почну да граде зерибу. Срећом, то није било тешко, јер су две стране троугластог гребена биле сасвим неприступачне, тако да је требало заградити само трећу. А било је и багрема са оштрим бодљама.</p>

  <p>Нела није одступала ни корака од кланца и, чучећи над његовом ивицом, јављала је Сташи шта слон ради. С времена на време разлегао се њен танки гласић:</p>

  <p>— Тражи сурлом око себе!</p>

  <p>Или:</p>

  <p>— Мрда ушима. Уши су му огромне.</p>

  <p>И најзад:</p>

  <p>— Сташа! Сташа!-Устаје, јој!</p>

  <p>Сташа се брзо приближи и ухвати Нелу за руку. Слон је одиста устао и тек сад су деца могла видети како је огроман. Она су раније неколико пута видела велике слонове, које су кроз Суецки канал превозили на лађама из Индије у Европу, али се ниједан од њих није могао упоредити с овим колосом, који је одиста изгледао као велика стена шкриљасте боје која иде на четири ноге. Разликовао се од оних и огромним зубима, који су мерили пет или више стопа дужине и, како је то већ Нела опазила, просто баснословним ушима. Његове предње ноге биле су врло високе, али сразмерно танке, чему је био разлог свакако пост од више дана.</p>

  <p>— Патуљче! — викну Сташа. — Кад би се пропео и добро испружио сурлу, могао би те ухватити за ножицу.</p>

  <p>Али колос није мислио ни да се пропиње нити кога да хвата за ногу. Несигурним кораком приближи се излазу из кланца, погледа за часак у провалију, на чијем дну се ковитлала вода, онда се окрете ивици која је била ближа водопаду, пружи к њему сурлу и, загњуривши се што је могао боље, поче пити.</p>

  <p>— Његова срећа — рече Сташа — што је могао допрети сурлом до воде. Иначе би угинуо.</p>

  <p>Слон је тако дуго пио да на крају девојчицу обузе немир.</p>

  <p>— Сташа, да му не буде штогод? — запита.</p>

  <p>— Не знам — одговори смејући се — али кад си га већ узела у заштиту, онда га опомени.</p>

  <p>А Нела се наже над јаругу и поче викати:</p>

  <p>— Доста, драги слоне, доста!</p>

  <p>А „драги слон” као да је разумео на кога се то односи одмах престаде пити, а место тога поче се само поливати водом: најпре поли себи ноге, затим леђа, а онда бокове.</p>

  <p>Међутим, беше се већ смркло, те Сташа одведе девојчицу у зерибу, где их је већ чекала вечера.</p>

  <p>Обоје су били сјајно расположени: Нела зато што је спасла слону живот, а Сташа зато што је видео њене блиставе очи као две звездице и озарено лице, које је изгледало свежије и здравије него икад од одласка из Картума. Задовољству његову допринело је много и то што се надао мирној и дивној ноћи. Гребен неприступачан са две стране потпуно их је чувао од напада, а с треће стране су Кали и Меа подигли тако висок зид од бодљикавог грања багрема и пасифлоре да није могло бити ни говора да би се ма каква грабљива звер пробила кроз такву брану. При том се и време пролепшало и одмах после заласка сунчева небо се осу звездама. Пријатно је било дисати ваздух хладњикав због близине водопада, засићен мирисом џунгле и тек наломљеног грања.</p>

  <p>„Неће ова мува добити грозницу!” мислио је радосно Сташа.</p>

  <p>Онда почеше разговарати о слону, јер Нела није била способна да разговара о другом чему и није престајала да се диви његовом расту, сурли и зубима које је одиста имао огромне. На крају запита:</p>

  <p>— Сташа, одиста, зар није паметан?</p>

  <p>— Као Соломон — одговори Сташа. — Али по чему то закључујеш?</p>

  <p>— Па кад сам га замолила да не пије више, одмах ме је послушао.</p>

  <p>— Ако пре тога није имао часове енглеског језика, а ипак зна енглески, то је одиста јединствено.</p>

  <p>Нела опази да Сташа с њом збија шалу, те фркну на њега као маче и рече:</p>

  <p>— Причај ти шта хоћеш, а ја сам уверена да је он врло паметан и да ће се зачас припитомити.</p>

  <p>— Да ли баш зачас, не знам, али се припитомити може. Додуше, афрички слонови су дивљачнији од азијских, али ипак мислим да се, на пример, Ханибал служио афричким.</p>

  <p>— А ко је то био Ханибал?</p>

  <p>Сташа је погледа благо, али и сажаљиво.</p>

  <p>— Одиста — рече — у твојим годинама не знају се чак ни такве ствари. Ханибал је био велики картагински вођ, који је употребљавао слонове у рату с Римљанима, а пошто је Картагина била у Африци, то је морао употребљавати афричке...</p>

  <p>Даљи разговор прекиде им гласна рика слона, који је, пошто се најео и напио, почео да труби ко зна да ли од радости или из чежње за потпуном слободом. Саба скочи и поче лајати, а Сташа рече:</p>

  <p>— Ето ти сад! Сад позива другове. Лепо ћемо се провести ако дође овамо читаво крдо.</p>

  <p>— Он ће рећи другима да смо били према њему добри! — одговори журно Нела.</p>

  <p>Али Сташа, који се заиста није узнемиравао, јер је рачунао: кад би крдо чак и дојурило, поплашила би га светлост ватре -само се осмехну заједљиво и рече:</p>

  <p>— Добро, добро! А ако се слонови појаве, ти нећеш плакати од страха, о не, само ће ти се очи знојити, као што је већ било два пута!</p>

  <p>И поче је задиркивати:</p>

  <p>— „Ја не плачем, само ми се очи зноје...”</p>

  <p>Али је Нела, видевши његово весело лице, осетила да им не прети опасност.</p>

  <p>— Кад га припитомимо — рече — онда ми се неће очи знојити, па макар десет лавова урлало.</p>

  <p>— Зашто?</p>

  <p>— Јер ће нас он одбранити.</p>

  <p>Сташа умири Сабу, који није престајао да одговара слону, а онда промисли мало, па рече:</p>

  <p>— Ниси помислила, Нела, на једно. Па ми нећемо овде остати занавек, него ћемо кренути даље. Не кажем да ћемо одмах... Напротив, место је добро и здраво, па сам решио да овде останемо... можда недељу, можда две, јер сви треба да се одморимо. Па лепо! Док останемо овде, хранићемо слона, мада је то за све огроман посао. Али он је затворен и не можемо га повести са собом. А шта онда? Ми ћемо отићи, а он ће овде остати и поново ће се мучити гладан док не угине. Тада ће нам га још више бити жао...</p>

  <p>Нела се веома растужи и неко време је седела ћутке, свакако не знајући шта да одговори на те оправдане примедбе, али мало после подиже главу, забаци косу што јој је пала на очи и управи на дечака поглед пун поуздања.</p>

  <p>— Знам — рече — да ако ти усхтеш, извешћеш га из кланца.</p>

  <p>— Ја?</p>

  <p>А она, испруживши прстић, дотаче њиме Сташину руку и понови:</p>

  <p>— Ти.</p>

  <p>Мала, лукава девојчица је знала да ће њено поверење поласкати дечаку и да ће од тога тренутка почети да размишља како да ослободи слона.</p>

</body>

</html>