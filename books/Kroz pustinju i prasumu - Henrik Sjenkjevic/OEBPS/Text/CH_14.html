<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XIV</h1>

  <p>И заиста је угасла и последња нада на бекство за време путовања. Сташа је сада знао да му његови планови ништа неће вредети и да их потера неће стићи и ако издрже тешкоће пута, стићи ће Махдију и биће предати у руке Смајину. Сад му је једино окрепљење била само мисао да су уграбљени да би их Смајин вратио за своју децу. Али кад ће се то десити и шта их пре тога може снаћи? Каква их страшна невоља чека усред дивље хорде опијене крвљу? Да ли ће Нела издржати све те тешкоће и незгоде? — на то нико није могао одговорити. Познато је, међутим, било да Махди и његови дервиши мрзе хришћане и уопште Европљане, те се у души дечаковој роди страх да ли ће Смајинов утицај бити довољан да би их обоје заштитио од увреда, погрда, суровости и беса Махдијевих присталица, које су убијале чак и мухамеданце верне влади? Први пут од часа кад су уграбљени обузе Сташу дубоко очајање, а истовремено и нека претпоставка, предубеђење, да их гони зла судбина. Па и сама помисао: уграбити их из Фајума и одвести у Картум — била је просто лудост које су се могли латити само тако дивљи и глупи људи као што су Идрис и Гебр, којима није било јасно да морају прећи хиљаде километара кроза земљу подложну египатској влади, управо Енглезима. Да је све било како ваља, морали су бити ухваћени другога дана, а ипак се све сложило тако да су, ето, већ близу другога слапа — а није их стигла ниједна ранија потера. Последња која је могла да их задржи пристала је уз њих и биће им одсад од помоћи. Сташином очајању, његовој бојазни за судбину мале Неле, придружи се још осећање понижења да ипак ништа не може учинити и да више не може ништа ни измислити. Макар му сада дали пушку и метке, свакако не може побити све Арабљане који су сачињавали караван.</p>

  <p>И те мисли су га гризле тим више што је био већ тако близу спасења. Да Картум није пао или да је пао неколико дана касније, ови људи који су сад прешли на Махдијеву страну ухватили би их и предали влади у руке. Седећи на камили иза Идриса и слушајући разговоре тих људи, Сташа се уверио да би тако било без сваке сумње. Јер чим су кренули даље на пут, заповедник потере поче причати Идрису шта их је нагнало да издају кедива. Знали су раније да је велика војска — не више египатска него енглеска — кренула на југ против дервиша под вођством генерала Волслија. Видели су много лађа које су возиле страшне енглеске војнике из Асуана у Вади-Халфу, одакле је за њих прављена железница до Абу-Хамеда. Дуго су сви шеици крај реке били сигурни — и они који су остали верни влади и они који су у дубини душе били наклоњени Махдију — да је пропаст дервиша и њихова пророка неизбежна, јер још нико никад није победио Енглезе.</p>

  <p>— Акбар алах — прекиде Идрис подижући руке увис — а ипак су побеђени!</p>

  <p>— Не — одговори вођа потере — Махди је послао против њих племена Џално, Барбара и Даџим, готово тридесет хиљада својих најбољих ратника, које је предводио Муса, Хелов син. Под Абу-Клеом је дошло до страшне битке у којој је бог дао победу невернима.</p>

  <p>Да, паде Муса, Хелов син, а од његових војника само шака врати се Махдију. Душе оних других у рају су, а тела леже у песку и чекају дан ускрснућа. Вест о томе брзо се разнела над Нилом. Тада смо мислили да ће Енглези поћи даље на југ и да ће ослободити Картум. Људи су понављали: „Крај! Крај!” А, међутим, бог је наредио друкчије.</p>

  <p>— Како? Шта се десило? — питао је грозничаво Идрис.</p>

  <p>— Шта се десило? — говорио је вођа озарена лица. — Ето, Махди је ипак заузео Картум, а Гордону је одсечена глава за време јуриша. А како ј е Енглезима било стало само до Гордона, чим су сазнали за његову смрт, вратили су се натраг на север. Алах, поново смо видели лађе са силним војницима како плове низ реку, али нисмо разумели шта то значи. Енглези разгласе одмах само добре вести, а рђаве крију. Неки наши људи већ су говорили да је Махди погинуо. Али најзад истина се откри. Ова земља још припада влади. У Вади-Халфи и даље, све до трећег, а можда и до четвртог слапа, још се налазе војници кедива, али сада, пошто су се Енглези вратили, ми верујемо да ће Махди покорити не само Нубију и Египат, не само Меку и Медину, него и цео свет. И зато, уместо да вас ухватимо и предамо у руке влади, идемо заједно с вама пророку.</p>

  <p>— Дакле, дошла су наређења да нас ухвате?</p>

  <p>— У сва села, свим шеицима, војним посадама. Где не допире бакарна жица којом пролећу наређења из Каира, тамо су дојахивале заптије (жандарми) и објављивале да ће добити хиљаду фунти награде онај ко вас ухвати. Машалах... то је велико богатство!... Велико!</p>

  <p>Идрис подозриво погледа говорника:</p>

  <p>— Али ви више волите благослов Махдијев?</p>

  <p>— Тако је. Поред тога, он је добио тако огроман плен и толико новца у Картуму, да египатске фунте мери кесама за храну и раздаје их својим верницима ...</p>

  <p>— Али ипак, ако су египатски војници још у Вади-Халфи и даље, они нас могу ухватити уз пут.</p>

  <p>— Не. Треба само похитати док не дођу к себи. Они су сад, после одласка Енглеза, сасвим погубили главе — како шеици верни влади, тако и војници и заптије. Сви мисле да ће Махди свакога часа доћи, па они који су му у души били наклоњени сад смело беже од нас к њему и нико нас не гони, јер у тим првим тренуцима нико не издаје заповести и нико не зна кога да слуша.</p>

  <p>— Да — одговори Идрис — али си истину рекао да се ваља журити док не дођу к себи јер је до Картума још далеко...</p>

  <p>Сташа саслуша цео овај разговор пажљиво и опет му на часак сину још зрачак наде. Ако египатски војници још држе разна места крај обале у Нубији, онда се пред хордама Махдијевим морају повлачити сувим, јер су Енглези одвели све лађе. А у том случају може се десити да караван натрапа на неки од ових одреда у повлачењу и да буде опкољен. Сташа је исто тако прорачунао да је свакако протекло доста времена док се вест о заузећу Картума пронела међу арабљанским племенима настањеним на северу од Вади-Халфе, тим пре што су је Енглези и египатска влада крили — затим је претпостављао да је већ прошло растројство које је морало завладати међу Египћанима у првом тренутку. Али неискусном дечаку није пало на памет да пад Картума и смрт Гордонова утичу да људи забораве све остало и да ће шеици, верни влади, као и месне египатске власти, имати сада другога посла, а не да мисле о спасавању двоје беле деце.</p>

  <p>И заиста, Арабљани који су се придружили каравану нису се много бојали потере. Истина, јахали су веома журно и нису штедели камиле, али су ишли близу Нила и често су ноћу скретали на реку да напоје животиње и да напуне мешине водом. Понекад су се усуђивали чак и дању да залазе у села. Ради сигурности, увек су слали у извидницу неколико људи, који су се, тобоже купујући храну, распитивали чега има новог у околини, да нема у близини енглеске војске и да становници нису верни „Турцима”. Ако би наишли на народ који је потајно био наклоњен Махдију, цео караван је улазио у село — често се дешавало да је излазио повећан са неколико или чак и више младих Арабљана који су хтели да беже Махдију.</p>

  <p>Идрис је сазнао и то да се готово сви египатски одреди налазе према Нубијској пустињи, дакле с десне стране Нила. Да би се избегао сусрет с њима, требало се само држати леве обале и обилазити важнија места и насеља. То је додуше доста успоравало пут, јер река, почевши од Вади-Халфе, гради огроман лук који се спушта далеко према југу, а затим поново заокреће на североисток, све до Абу-Хамеда, где већ добија јужни правац. Али зато та лева обала, особито од оазе Селима, готово уопште није била чувана, те је путовање Суданцима пролазило весело у повећаном друштву уз обиље воде и хране.</p>

  <p>Кад прођоше и трећи слап, престадоше се чак и журити — само су ишли ноћу, а дању су се скривали међу пешчане брежуљке и кланце којима је читава пустиња била испресецана. Ширило се сада над њима небо без иједног облачка, сиво на крајевима обзорја, испупчено на средини као џиновско кубе, тихо и мирно. Али је сваким даном, док су се кретали на југ, жега постајала све страшнија и јара је досађивала људима и животињама чак и у кланцима, у дубокој хладовини. Ноћи су, међутим, биле веома хладне, пуне искричавих треперавих звезда, као скупљених у већа и мања јата.</p>

  <p>Сташа опази да то више нису иста сазвежђа која су ноћу светлела над Порт-Саидом. Често је он сневао да некад у животу види Јужни Крст — и најзад га је сагледао иза Ел-Орде. Али сад му је његова светлост наговештавала само несрећу. Већ неколико дана светлела им је сваке ноћи и зодијачна светлост, бледа, расута и суморна, која је, кад угасне вечерња румен, до касно у ноћ сребрила западну страну неба.</p>

</body>

</html>