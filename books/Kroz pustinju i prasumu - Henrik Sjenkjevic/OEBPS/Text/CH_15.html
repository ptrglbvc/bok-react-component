<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XV</h1>

  <p>Две недеље после поласка из околине Вади-Халфе караван је ушао у земљу коју је Махди заузео. У трку су превалили брежуљкасту пустињу Гезиру и у близини Хендија, где су пре тога Енглези до ногу потукли Мусу, сина Хелова, зађоше у земљу која више није била ни налик на пустињу. Нису се ту могли видети ни песак ни наноси. Докле око сеже, ширила се ту степа, обрасла делом зеленом травом, делом џунглом, у којој су расли бокори бодљикавог багрења, од кога се добија позната суданска гума, а гдегде усамљено огромно дрвеће набака, тако разгранато да се под његовим гранама стотину људи могло склонити од сунца. С времена на време караван је пролазио поред високих гнезда термита, такозваних термитијера, налик на стубове, којима је засејана читава тропска Африка. Зеленило пашњака и багрења пријатно је дражило очи после једнолике, јалове боје пустињског песка.</p>

  <p>На местима где је степа прелазила у ливаду пасла су стада камила, која су чували наоружани Махдијеви ратници. Кад би видели караван, скакали су као птице грабљивице, јурили к њему, опкољавали га са свих страна и, машући копљима и дерући се из свега гласа, испитивали људе одакле су, зашто иду са севера и куда иду. Понекад су заузимали тако страшан став, да је Идрис с највећом хитњом морао да одговара на питања да би избегао неприлике.</p>

  <p>Сташа је замишљао да се становници Судана разликују од свих Арабљана настањених у Египту само тиме што верују у Махдија и што неће да признају кедива, али је опазио да се преварио. Они који су сад свакога часа заустављали караван били су у већини тамније пути чак и од Идриса и Гебра, а у поређењу с двојицом бедуина готово црне. Црначка крв је у њима била јача од арапске. Њихова лица и груди били су тетовирани, а шаре су представљале различите слике или речи из Корана. Понеки су били готово наги, други су носили џубе, то јест огртаче од беле памучне тканине, с пришивеним разнобојним комадићима. Многи су имали гранчице од корала или комадиће слонове кости провучене кроз ноздрве, усне и уши. Вође су носиле на главама беле капице од исте тканине од које су били и огртачи; прости војници су ишли гологлави, али нису бријали главе онако као Арабљани у Египту, него су им биле обрасле огромним увијеним коврџама, које су често биле црвене, јер их је опалио креч којим су мазали косу да би се заштитили од гамади. Оружје су им углавном била копља, страшна у њиховим рукама, али су имали и пушке ремингтонке, које су запленили после победничких борби с египатском војском и после пада Картума. Они су уопште изгледали страшно, а према каравану су се понашали непријатељски, јер су сумњали да су у њему египатски трговци, којима је Махди забранио улаз у Судан одмах после победе.</p>

  <p>Кад би опколили караван, они би обично уз дреку и претње уперили копља људима у груди или би нишанили у њих из пушака, на што је Идрис одговарао виком да он и његов брат припадају племену Дангала, ономе из којега је и Махди, и да возе пророку белу децу као робље. Једино је то уздржавало ове дивљаке од насиља. Кад се најзад срео с том ужасном стварношћу, Сташа је замирао у души при помисли шта их обоје чека следећих дана, а ни Идрис, који је пре тога дуго живео у цивилизованој земљи, није мислио да је све то овако. Зато се обрадовао кад их једнога вечера опколи оружани одред емира Нурел-Тадила и поведе у Картум.</p>

  <p>Пре но што је побегао Махдију, Нурел-Тадил је био официр у египатском кедивовом црначком пуку, те није био тако диваљ као други махдијевци и Идрис се с њим могао лакше споразумети. Али га је и ту чекало разочарање. Он је замишљао да ће његов долазак с белом децом у Махдијев табор изазвати дивљење, макар само због страховитих мука и опасности путовања. Очекивао је да ће га махдијевци примити одушевљено, раширених руку, и да ће га одвести пророку тријумфално, а да ће га овај обасути златом и похвалама као човека који се није устручавао да изложи главу опасности, само да би учинио услугу његовој рођаки Фатими. Међутим, махдијевци су прислањали копља на прса људима из каравана, а Нурел-Тадил је доста равнодушно слушао причања о путовању и најзад, кад га Идрис запита да ли познаје Смајина, Фатимина мужа, рече:</p>

  <p>— Не. У Омдурману и Картуму има преко сто хиљада ратника, па је лако да се човек с неким не сретне, и сви се официри не познају међусобно. Држава пророкова је огромна, те многи емири владају удаљеним градовима, у Сенари, Кордофану, Дарфуру и око Фашоде. Можда тај Смајин, за кога питаш, сад није уз пророка.</p>

  <p>Идриса дирну неки омаловажавајући тон, с којим је Нур говорио о „томе Смајину”, те му одговори мало осорно:</p>

  <p>— Смајин је ожењен Махдијевом сестром од тетке, па су Смајинова деца пророкови рођаци.</p>

  <p>Нурел-Тадил слеже раменима.</p>

  <p>— Махди има много рођака и не може мислити о свима.</p>

  <p>Неко време су јахали ћутке, а онда Идрис запита:</p>

  <p>— Кад ћемо стићи у Картум?</p>

  <p>— Пред поноћ — одговори Тадил, посматрајући звезде које су се почеле појављивати на источној страни неба.</p>

  <p>— Да ли ћу тако доцкан моћи да добијем храну за људе и стоку? Од последњег подневног одморишта нисмо ништа јели...</p>

  <p>— Данас ћете преноћити и јести у моме дому, а сутра, у Омдурману, сам се мораш побринути за јело, али ти унапред кажем да то неће бити лако.</p>

  <p>— Зашто?</p>

  <p>— Зато што је рат. Људи већ неколико година нису сејали поља и хранили су се само месом, па кад је на крају нестало и стоке, настала је глад. Глад је у целоме Судану и данас више стаје кеса дуре него роб.</p>

  <p>— Алах акбар! — узвикну Идрис зачуђен. — У степи сам ипак видео стада камила и стоке.</p>

  <p>— Она припадају пророку, „племенитима”<a id="n5" href="../Text/notes.html#e5"><sup>5</sup></a> и калифима... Да... Дангали, из чијег је племена изишао Махди, и Багари, којима је на челу главни калиф Абдулахи, имају још доста велика стада, али остала племена све теже живе.</p>

  <p>Ту се Нурел-Тадил потапша по трбуху и рече:</p>

  <p>— У пророковој служби имам виши положај, више новца и већу власт, али сам у служби кедивовој имао већи трбух...</p>

  <p>Али кад опази да је можда сувише рекао, за часак додаде:</p>

  <p>— Све ће то проћи кад права вера победи.</p>

  <p>Слушајући те речи, Идрис и против воље помисли да у Фајуму, у енглеској служби, никад није осетио глад и лако је могао зарадити, те се силно растужи.</p>

  <p>Онда настави даље да пита:</p>

  <p>— Сутра ћеш нас превести у Омдурман?</p>

  <p>— Да. По наређењу пророкову Картум треба да се напусти и тамо већ мало ко станује. Сад руше све веће куће и одвозе циглу заједно с осталим пленом у Омдурман. Пророк неће да станује у граду који су неверници укаљали.</p>

  <p>— Сутра ћу му се поклонити, а он ће наредити да ме снабдеју храном за људе и стоку.</p>

  <p>— Ха! Ако си заиста из племена Дангала, можда ћеш бити пуштен пред његово лице. Али знај да његов дом чувају дању и ноћу стотину људи с корбачима, и они не жале оне који би без допуштења хтели да се приближе Махдију. Иначе народ не би дао светоме човеку ни часак одмора... Алах, видео сам чак и Дангале с крвавим пругама по леђима.</p>

  <p>Идриса је сваким часом обузимало све веће разочарање.</p>

  <p>— Па зар верни — упита — не виђају пророка?</p>

  <p>— Верни га виђају свакога дана на тргу молитве кад клечи на овчјој кожи и подиже руке богу или кад учи масе и учвршћује их у правој вери. Али доћи до њега и говорити с њим, тешко је; и ко буде те среће, сви му завиде, јер се на њега лије милост божја, која га разрешује од његових грехова.</p>

  <p>Спусти се дубока ноћ, а с њом наступи и оштра хладноћа. Међу редовима се разлеже фрктање коња, а прелаз од дневне жеге на хладноћу био је тако јак да се кожа на коњима поче пушити и одред је ишао као кроз маглу. Сташа се наже иза Идриса према Нели и запита је:</p>

  <p>— Да ти није хладно?</p>

  <p>— Није — одговори девојчица — али... нико нас више неће одбранити...</p>

  <p>И сузе јој пригушише речи.</p>

  <p>Сташа овога пута не нађе за њу никакве утехе јер је и сам био уверен да им више нема спаса. Ето, зашли су у земљу беде, глади, зверских свирепости и крви. Били су као два јадна листића усред олује која је носила смрт и уништење, и то не само појединим људским главама, него читавим насељима и читавим племенима. Каква би рука могла из ње да истргне и спасе двоје мале, нејаке деце?</p>

  <p>Месец се високо издиже на небу и гранчице мимоза и .багремова као да претвори у сребрно перје. У густим џунглама разлегао се гдегде страхотан, а истовремено као радостан смех хијена, које су у овој крвавој земљи налазиле сувише људских лешева. Покаткад би одред, који је водио караван, сретао друге патроле и измењивао с њима уговорене знаке. Најзад су стигли до брежуљака над обалом и кроз дуги кланац избили су на Нил. Људи, коњи и камиле укрцаше се на широке и плитке дахабије и убрзо су тешка весла почела одмереним покретом разбијати и ломити глатку речну површину засејану дијамантима звезда.</p>

  <p>После пола часа засја светлост с јужне стране, према којој су дахабије низ воду пловиле, и што су јој се чамци приближавали, светлост се све више мењала у црвене сјајне снопове који су лежали по води. Нурел-Тадил гурну Идриса у раме, а онда, пруживши руку преда се, рече:</p>

  <p>— Картум!</p>

</body>

</html>