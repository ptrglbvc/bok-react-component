<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XLV</h1>

  <p>На његов крик први дотрча Кали, за њим два стрелца што су имала да замене претходну стражу, а часак касније, дерући се и урлајући, сакупише се на месту злочина сви Ва-хима и Самбури. Настаде гужва, пуна вике и страха. Људи нису толико марили за убијене и за убиство, колико за ону преосталу воду која је већ била усахнула у спечену земљу џунгле. Неки црнци се бацише на земљу и копајући прстима комађе земље, исисивали су из ње последњу влагу. Други су викали да су стражаре побили и мешине расекли зли дуси. Али су Сташа и Кали знали шта о томе да мисле. Јер М’Куње и М’Пуе није било међу оним људима што су урлали над гомилицом траве. У томе што се десило било је нечег више него што је убиство двојице стражара и крађа воде. Остављене, исечене мешине говориле су да је то било дело освете и истовремено смртна пресуда за цели караван. Свештеници злога Мзиму осветили су се доброме. Чаробњаци су се осветили младоме краљу, који је открио њихове преваре и који не би допустио да даље обмањује непросвећене Ва-химе. Сада је над целим караваном смрт раширила крила као јастреб над јатом голубова.</p>

  <p>Кали се у зло доба сети да је, забринут и заузет нечим другим, заборавио наредити да се завежу чаробњаци, како је наређивао сваке вечери од времена кад су побегли. Јасно је било и то да су два стрелца, стражари крај воде, из нехатности урођене црнцима полегали и поспали. То је олакшало лупежима посао и допустило им да побегну некажњени.</p>

  <p>Док се метеж донекле стишао и док су се људи прибрали од ужаса, прошло је доста времена, али ипак злочинци нису морали бити далеко, јер је земља под расеченим мешинама била влажна, а крв што је истекла из два убијена човека још се није сасвим усирила. Сташа нареди да се гоне бегунци, не само зато да би их казнили него и зато да би се добиле две последње мешине с водом. Појахавши коња, Кали узе са собом неколико стрелаца и крете у потеру. И Сташа је у први мах хтео да узме учешћа у њој, али му паде на памет да не може оставили саму Нелу кад су црнци раздражени и узнемирени, те остаде. Само је препоручио Калију да узме Сабу са собом.</p>

  <p>Сам је остао, јер се просто бојао побуне — особито од стране Самбура. Али се у томе преварио. Црнци уопште лако плану, понекад из ништавна разлога, али кад их притисне велика невоља, особито кад се над њих наднесе неумољива рука смрти, они јој се предају без отпора, и то не само они које је ислам научио да је борба са судбином узалудна, него сви. Тада их не могу пробудити из обамрлости ни страх нити мучење последњих часова. Тако се десило и сада. И Ва-хими и Самбури, чим прође прво узнемирење и кад им се у главама коначно утврди мисао да морају умрети, полегаше тихо на земљу да чекају смрт, због чега се није требало бојати побуне, него пре тога да ли ће сутра хтети устати и кренути даље на пут. Кад то опази, Сташу обузе силно сажаљење према њима.</p>

  <p>Кали се врати још пре сванућа и одмах стави пред Сташу две поцепане мешине у којима није остало ни капи воде.</p>

  <p>— Велики господару — рече — мади апана!</p>

  <p>Сташа отре руком ознојено чело, а онда запита:</p>

  <p>— А М’Куње и М’Пуа?</p>

  <p>— М’Куње и М’Пуа су мртви — одговори Кали.</p>

  <p>— Наредио си да их побију?</p>

  <p>— Убио их је лав или вобо.</p>

  <p>И поче причати шта се десило. Лешеве двојице лупежа нашли су доста далеко од табора, на месту где су нашли смрт. Обојица су лежала један поред другога, обојица су имала смрскане главе са задње стране, покидане лопатице и поједена леђа. Кали је претпостављао да су, кад им се вобо или лав показао на месечини, пали пред њим на лица и почели га преклињати да им поклони живот. Али је страшна звер заклала обојицу, па онда, утоливши прву глад, осетила воду и поцепала мешине.</p>

  <p>— Бог их је казнио — рече Сташа — Ва-хими ће се уверити да рђави Мзиму не може никога спасти.</p>

  <p>А Кали понови:</p>

  <p>— Бог их је казнио, али ми немамо воде.</p>

  <p>— Далеко, пред нама, видео сам на истоку планине. Тамо мора бити воде.</p>

  <p>— Кали их исто тако видети, али је до њих много, много дана...</p>

  <p>Настаде часак ћутања.</p>

  <p>— Господару — јави се Кали — нека добра Мзиму... нека биби замоли Великога Духа за кишу или за реку.</p>

  <p>Сташа не одговори ништа и оде. Пред шатором опази белу Нелину прилику; узвици и урлање црнаца давно су је већ пробудили.</p>

  <p>— Шта се то десило, Сташа? — запита она притрчавајући му.</p>

  <p>А он јој стави руку на главицу и рече озбиљно:</p>

  <p>— Нела, моли се богу за воду, јер ћемо иначе сви пропасти.</p>

  <p>Тада девојчица подиже бледо лице и, упревши очи у сребрни месечев штит, поче молити за милост онога који на небу покреће кругове звезда, а на земљи подешава ветар према вуни јагњешцета.</p>

  <p>После бесане, бучне и немирне ноћи сунце се тако нагло помолило на обзорју како се увек јавља међу повратницима и постаде светао дан. На трави није било ни капи росе, на небу ниједнога облачка. Сташа нареди стрелцима да скупе људе и одржа им кратак говор. Изјави им да се више не може враћати ка реци, јер добро знају да их од њих дели пет дана и ноћи путовања. Али зато нико не зна да ли воде нема на супротној страни. Можда ће се чак недалеко наћи какав извор, каква речица или бара. Додуше, не види се дрвеће, али се тако често дешава да на отвореним равницама, где ветрови односе семење, дрвеће не расте ни поред воде. Јуче су видели неколико великих антилопа и неколико нојева како беже на исток, што значи да тамо мора бити некакав водопој. Према томе, ко није глупак и ко у грудима има срце, не зечје него лавовско или биволско, тај ће више волети да иде напред, па макар жедан и измучен, него да лежи и да чека ту јастребове и хијене.</p>

  <p>И говорећи тако, показа руком јастребове, којих је неколико злослутно кружило над караваном. После ових речи Ва-хими, којима Кали нареди да устану, подигоше се скоро сви. Привикнути на страшну краљевску власт, нису смели да јој се успротиве. Али многи од Самбура, због тога што је њихов краљ Фару остао крај језера, нису хтели више да устану и говорили су међу собом: „Зашто да идемо смрти у сусрет, кад ће она к нама доћи?” На тај начин караван је кренуо напред, смањен готово на половину, и одмах је кренуо с муком. Већ двадесет четири часа људи нису имали у устима ни капи — нити воде, нити икакве друге течности. Чак и у хладнијој клими било би то при раду неиздрживо мучење, па како је тек у овој распаљеној афричкој пећи, у којој чак и они који обилато пију тако брзо испуштају воду кроз зној да је могу скоро у томе истоме часу брисати рукама с коже! Могло се предвидети и то да ће много људи пасти уз пут од исцрпености и од сунчанице. Сташа је штитио Нелу од сунца како је могао, и није јој допуштао да извирује ни за часак из паланкина, чији је кров покрио комадом белога платна да би га направио двоструким. Са оно преостале воде што је имао у гуменој бочици скувао јој је јак чај и дао јој га охлађен без шећера, јер сласт повећава жеђ. Девојчица је са сузама наваљивала на њега да се и он напије, те он принесе устима бочицу, у којој је било остало једва неколико напрстака воде и мичући гркљаном, претварао се да пије. У тренутку кад осети на уснама влагу, чинило му се као да у грудима и у стомаку има пламен и ако тај пламен не угаси, да ће пасти мртав. Пред очима му почеше летети црвене мрље, а у вилицама осети страховит бол, као да му је неко у њих забадао хиљаде иглица. Рука му је тако дрхтала да замало није просуо тих последњих неколико капи. Па ипак, само две или три дохвати језиком; остало сачува за Нелу.</p>

  <p>Поново прође дан мучења и напора, после којега, на срећу, дође хладнија ноћ. Али следећега јутра јара постаде ужасна. Сунце је као зао дух уништавало живим огњем осушену земљу. Ивице видика побелеше. Докле је око сезало није се видела чак ни еуфорбија. Ништа — само опаљена пуста равница, прекривена бокорићима поцрнеле траве и вресова. С времена на време у неизмерној даљини, разлегала се лака грмљавина, али како је небо било ведро, она није објављивала непогоду него сушу.</p>

  <p>У подне, када жега постаде највећа, требало се зауставити. Караван леже у глухом ћутању. Показало се да је пао један коњ. За време одмора нико није помишљао на јело. Људи су имали упале очи и испуцале усне, а на њима сасушене грудвице крви. Нела је дисала као птица, те јој Сташа врати гумену бочицу и викнувши: „Пио сам, пио сам!” — побеже на другу страну табора, јер се бојао да ће јој, ако остане, одузети воду или ће затражити да је подели с њим. И то је можда био највитешкији његов поступак за време путовања. Али се сам поче страшно мучити. Пред очима су му стално летеле црвене мрље. Осећао је да му се вилице тако силно стискају да их је тешко и отварао и затварао. Грло му је било суво, пекло га је; нимало пљувачке у устима; језик као од дрвета. А и за њега и за караван то је био тек почетак мучења.</p>

  <p>Грмљавина која је наговештавала сушу јављала се непрестано на ивици видика. Око три часа, када се сунце преваљује на западну страну неба, Сташа подиже караван на ноге и крете на његовом челу на исток. Али је сада за њим ишло једва седамдесетак људи, ф па је и од њих сваког часа понеко легао крај својега товара да више не устане. Жега се смањила за неколико степени, али је још била страшна. У непомичноме ваздуху као да се подизао дим. Људи нису имали шта да удишу, а и животиње се исто тако почеше патити. Један час по доласку паде опет један коњ. Саба је тресао боковима и дахтао; с поцрнелог исплаженог језика није му падала ни кап пене. Кинг, привикнут на суве афричке џунгле, мање је показивао да се мучи, али је био раздражљив. Његове мале очи блистале<b> </b>су неким чудним блеском. Сташи, и особито Нели, која му се с времена на време обраћала, још је одговарао грготањем, али кад Кали прође поред њега несмотрено, он страшно рикну и тако махну сурлом да би га убио, само да дечак није на време скочио <b>у </b>страну.</p>

  <p>Калију су се биле закрвавиле очи, вратне жиле набрекле и усне<b> </b>испуцале онако као и у осталих црнаца. Око пет часова приближи се Сташи и проговори тупим гласом, који му је тешко излазио из грла: (</p>

  <p>— Велики господару, Кали не моћи даље ићи. Нека већ овде дође ноћ.</p>

  <p>А Сташа савлада бол у вилицама и одговори му усиљено:</p>

  <p>— Добро. Зауставимо се. Ноћ ће донети олакшање.</p>

  <p>— Донеће смрт — шапну млади црнац.</p>

  <p>Људи побацаше с главе товаре, али како им је ватруштина у згуснутој крви већ била дошла до највишега степена, овога пута не полегаше одмах на земљу. Срца и била у слепоочницама, у рукама и ногама тако су им тукла као да ће сваког часа попуцати. Кожа на телу, сасушујући се и скупљајући се, почела их је сврбети; у костима су осећали неки нечувен немир, а у утроби и грлу ватру. Неки су немирно ходали међу пакетима, други су се видели даље, у руменим зрацима сунца на заходу, како се врзмају један за другим међу сувим бокорима, као да нешто траже — и то је трајало све док им се снага није исцрпла потпуно. Онда су падали редом на земљу, али су лежали у дрхтавици. Кали чучну крај Сташе и Неле, хватајући ваздух отвореним устима, и поче молећиво понављати међу једним и другим дахом:</p>

  <p>— Бвана кубва, воде!</p>

  <p>Сташа га је гледао стакленим погледом и ћутао.</p>

  <p>Бвана кубва, воде!</p>

  <p>А мало после:</p>

  <p>— Кали умирати...</p>

  <p>Уто се Меа, која је из непознатих разлога најлакше подносила жеђ и мучила се најмање од свих, приближи, седе крај њега и обгрливши га руком око врата, јави се тихим, мелодичним гласом:</p>

  <p>— Меа хоће умрети заједно с Калијем...</p>

  <p>Настаде дуго ћутање.</p>

  <p>Међутим, сунце је зашло и ноћ је покрила земљу. Небо постаде затвореноплаво. На његовој јужној страни заблиста крст. Над равницом затреперише јата звезда. Месец изиђе испод земље и поче прожимати помрчину светлошћу, а на западу зодијакова светлост разли слабу и бледу румен. Ваздух се претвори у једну велику светлу пучину. Све јаче је светлост заливала околину. Паланкин, који су заборавили на леђима Кинговим, и шатори тако су светлели као што се блистају ноћу бело окречене куће. Свет је тонуо у тишину; земљу је обузимао сан.</p>

  <p>И у тој тишини и у том миру природе људи су се у логоришту превијали од болова и чекали смрт. Према сребрнастој полутами оштро се оцртавала огромна црна слонова прилика. Месечеви зраци осветљавали су, осим шатора, бела одела Сташе и Неле, а усред бокора вреса — тамна згрчена телеса црнаца и разбацане овде-онде гомиле пакета. Пред децом је чучао Саба, одупрт на предње ноге, и подигавши главу ка месечеву штиту, тужно је цвилео.</p>

  <p>У Сташиној души врзли су се само остаци мисли претворени у једно потмуло, очајничко осећање да овога пута нема више никаква спаса, да сви напори и напрезања, све муке, дела воље и одважности, која је починио за време страшних путовања од Мединета до Картума, од Картума до Фашоде и од Фашоде све до непознатог језера, ништа нису користили и да долази неумољиви крај борбе и живота. И то му се учинило утолико страшније што је тај крај долазио баш за време последњега путовања, којем се на крају налазио океан. Ах, неће више довести малу Нелу до обале, неће је одвести лађом до Порт-Саида, неће је предати господину Раулисону, сам неће пасти оцу у загрљај и неће чути из његових уста да се понео као ваљан дечак и као прави Пољак! Крај, крај! Ча неколико дана сунце ће осветлити само мртва тела, а потом ће их исушити слично оним мумијама које у Египту спавају вечитим сном у музејима.</p>

  <p>Од муке и ватре поче му се мутити у глави. Долетала су му предсмртна привиђења и обмане слуха. Јасно је чуо гласове Суданаца и бедуина како вичу: „Јала! Јала!” камилама које су јуриле пуним трком. Видео је Идриса и Гебра. Махди му се осмехивао својим дебелим уснама и питао: „Хоћеш ли да се напијеш са извора истине? ...” Онда га је лав погледао са стене; затим му је Линде давао бочицу с кинином и говорио: „Похитај, похитај, јер ће мала умрети!” А на крају је видео само бледо, веома драго лице и две мале руке које су се пружале к њему.</p>

  <p>Наједном се трже и присебност му се врати на тренутак, јер му баш крај уха зашушта тихи Нелин глас, налик на јаук:</p>

  <p>— Сташа... воде!</p>

  <p>И она, као малочас Кали, само је од њега очекивала спас.</p>

  <p>Али пошто јој је пре дванаест часова дао последње капи, то сад скочи и завика гласом у којем је дрхтао излив бола, очајања и жалости:</p>

  <p>— О, Нела, ја сам се само правио да пијем! Има већ три дана како нисам ставио ништа у уста!</p>

  <p>И ухвативши се рукама за главу, побеже да не би гледао њене муке. Јурио је насумце међу бокорима траве и вресова све док га снага сасвим није издала и док не паде на један бокор. Био је без оружја. Леопард, лав, па чак и велика хијена нашла би у њему лак плен. Али дотрча само Саба, који га оњуши и поново поче завијати као да је позивао помоћ сада за њега.</p>

  <p>Ипак нико није хитао у помоћ. Само је одозго погледао на њега мирни, равнодушни месец. Дуго је дечак лежао као мртав. Отрезнио га је тек хладнији поветарац, који изненада духну са истока. Сташа седе и мало после покуша да устане да би се вратио Нели.</p>

  <p>Хладнији ветар духну по други пут. Саба престаде завијати и, окренувши се ка истоку, поче ширити ноздрве. Наједанпут залаја једном, па још једном, кратко, испрекидано, из баса, па појури напред. За неко време није се чуо, али се у даљини поново зачу његово лајање. Сташа устаде и, поводећи се на утрнулим ногама, стаде гледати за њим. Дуга путовања, дуги боравак у џунгли, неопходно држање свих чула у сталној напрегнутости и непрестане опасности научили су дечака да обраћа велику пажњу на све што се око њега збива, и поред мука које је у томе тренутку осећао, поред полуприсебног разума, нагонски и по навици поче да пази на понашање пса. А кад прође неко време, Саба се поново јави крај њега, али некако чудно узбуђен и узнемирен. Неколико пута подиже очи на Сташу, оптрча га около, поново полете, њушкајући и лајући, у вресовину, поново се врати, па најзад, дохвативши дечака за одело, поче га вући на супротну страну од логоришта.</p>

  <p>Сташа се поново освести.</p>

  <p>„Шта је то?” мислио је. „Или је пас од жеђи померио памећу или је осетио воду. Али не... Кад би вода била близу, полетео би да се напије и била би му мокра њушка. Ако је далеко, онда је не би нањушио... вода нема мириса... На антилопе ме не би вукао, јер вечером није хтео јести. На животиње грабљивице исто тако не... Па шта је?...”</p>

  <p>И наједном му срце поче тући у грудима још јаче.</p>

  <p>„Па можда му је ветар донео мирис људи... можда... можда је у даљини некакво црначко село... можда је који змај долетео чак до... О, Христе милосрдни! О, Христе!...”</p>

  <p>И под утицајем зрачка наде, њему се поврати снага и поче да јури ка логоришту, поред тога што му је пас сметао и непрестано му препречавао пут.</p>

  <p>У логоришту му се забелела Нелина прилика и допре до њега њен слаби глас, мало после спотаче се о Калија, који је лежао на земљи, али се није освртао ни на шта. Стигавши до пакета у којем гу биле ракете, он га раскиде, извади једну од њих, дрхтавим рукама привеза је за бамбус, који забоде у пукотину на земљи, кресну ватру и запали конац што је висио с доње стране цеви.</p>

  <p>Мало после црвена змија узлете са сиктањем и шиштањем увис. Сташа се ухвати обема рукама за бамбус да не би пао и зарони погледом у даљину. Било му је у рукама и слепоочницама тукло као да су чекићи; уста су се мицала и изговарала ватрену молитву. То је био последњи дах, а у њему је читаву душу слао богу.</p>

  <p>Протекао је један минут, два, три, четири. Ама баш ништа! Дечаку се руке опустише, глава се спусти ка земљи и бескрајна туга зали му намучене груди.</p>

  <p>„Узалуд! Узалуд!” — шапнуо је. — „Идем да седнем крај Неле на ћемо умрети заједно.”</p>

  <p>А уто, далеко, далеко, према сребрнастој месечини, огњена трака полете наједном увис и расу се у златне звезде, које су падале лагано на земљу као велике сузе.</p>

  <p>— Спасење!!! — викну Сташа.</p>

  <p>И десило се да су људи, до малочас полумртви, јурили сада као да се утркују, прескачући преко бокора вресова и траве. После прве ракете појавила се друга, па трећа. Потом је ветар донео нешто као одјек куцања, у чему се лако могло познати удаљено пуцање. Сташа нареди да се пали из свих ремингтонки и отада се разговор пушчани никако није прекидао и постајао је све јаснији. Седећи на коњу, који је исто тако као чудом повратио снагу, и држећи пред собом Нелу, дечак је јурио кроз равницу ка спасилачким гласовима. Крај њега је трчао Саба, а за њима је тутњао огромни Кинг.</p>

  <p>Два логоришта је делила удаљеност од неколико километара, али како су с обеју страна људи ишли једни према другима истовремено, читав пут није трајао дуго. Убрзо су се пушчани пуцњи ис само чули него и видели; Још једна ракета узлетела је у ваздух, па даље него на неколико стотина корака. Онда заблисташе различите светлости. Лака узвишица на земљи сакрила их је за тренутак, али кад је Сташа пређе, нађе се готово пред стројем црнаца који су држали запаљене буктиње.</p>

  <p>На челу строја ишла су два Европљанина с енглеским шлемовима и с пушкама у рукама.</p>

  <p>Сташа на први поглед познаде у њима капетана Глена и доктора Кларија.</p>

</body>

</html>