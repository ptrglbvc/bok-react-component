<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>I</h1>

  <p>Знаш, Нела — говорио је Сташа Тарковски својој пријатељици, малој Енглескињи -јуче су дошле заптије (полицајци) и ухапсиле жену надзорника Смајина и њено троје деце; ону Фатиму што је већ неколико пута долазила у канцеларију твоме и моме оцу.</p>

  <p>А мала Нела, слична каквој дивној слици, подиже своје зеленкасте очи на Сташу и запита га мало са чуђењем, мало са страхом:</p>

  <p>— Одвели је у затвор?</p>

  <p>— Не, али јој нису допустили да путује у Судан, а дошао је чиновник који ће пазити да се ни корака не макне из Порт-Саида.</p>

  <p>— А зашто?</p>

  <p>Сташа, који је ускоро имао да напуни четрнаесту годину и који је веома волео своју осмогодишњу другарицу, али ју је сматрао правим дететом, рече с изразом уображена дечака:</p>

  <p>— Када дођеш у моје године, разумећеш све што се збива не само дуж канала од Порт-Саида до Суеца него и у целом Египту. Зар ти ниси ништа чула о Махдију?</p>

  <p>— Чула сам да је ружан и неваљао.</p>

  <p>Дечак се насмеши сажаљиво.</p>

  <p>— Да ли је ружан, не знам. Суданци сматрају да је леп. Али рећи за човека који је већ толике људе поубијао да је неваљао, то може само осмогодишња девојчица у хаљиници, ето таквој, до колена!</p>

  <p>Тата ми је тако рекао, а он зна најбоље.</p>

  <p>Тако ти је рекао зато што друкчије не би разумела. Мени не би тако рскао. Махди је гори него читав чопор крокодила. Разумеш ли? Баш си лепо рекла: „неваљао”. Тако се каже за малу децу.</p>

  <p>Али када виде да се девојчици лице замрачи, он ућута, па онда рече:</p>

  <p>Нела, ти знаш да ти нисам хтео учинити нажао; доћи ће време кад ћеш и ти имати четрнаест година. То ти поуздано обећавам.</p>

  <p>— Да — одговори она и погледа га забринуто — а ако Махди пре тога упадне у Порт-Саид и ако ме поједе?</p>

  <p>Махди није људождер, он не прождире људе, него их убија. И он неће упасти у Порт-Саид. А кад би баш и упао и кад би хтео да тс убије, пре свега би имао посла са мном.</p>

  <p>Кад Сташа то рече, гласно ушмркну кроз нос ваздух, чиме је хтео показати да се Махди не би баш добро провео, те се Нела прилично умири.</p>

  <p>— Знам — одговори. — Ти ме не би дао. Али зашто не пуштају Фатиму из Порт-Саида?</p>

  <p>— Зато што је Фатима Махдијева сестра од тетке. Њен муж Смајин изјавио је египатској влади у Каиру да ће отићи у Судан, где живи Махди, и да ће израдити слободу за све Европљане који су пали у његове руке.</p>

  <p>Онда је Смајин добар човек?</p>

  <p>— Чекај. Твој и мој отац, који су одлично познавали Смајина, нису никако имали у њега поверења и опомињали су Нубар-пашу да му не верује. Али се влада сложила с тим да Смајина пошаље и Смајин већ пола године борави код Махдија. Заробљеници пак не само да се нису вратили, него је из Картума дошла вест да се махдијевци понашају према њима све суровије, а да је Смајин изневерио владу, пошто је од ње најпре узео новац. Сасвим је пристао уз Махдија и постао је емир. Причају људи да је у оној страшној бици, у којој је погинуо генерал Хикс, Махдијевом артиљеријом управљао Смајин и да је он научио махдијевце како треба руковати топовима, што они раније, као дивљаци, нису уопште знали. А сад би Смајин хтео да извуче из Египта жену и децу. Фатима је свакако унапред знала шта ће учинити Смајин, али кад је хтела кришом да отпутује из Порт-Саида, влада ју је ухапсила заједно с децом.</p>

  <p>— А шта ће да ради влада с Фатимом и децом?</p>

  <p>— Влада ће рећи Махдију: „Врати нам заробљенике, а ми ћемо теби дати Фатиму...”</p>

  <p>Наједном се разговор прекиде, јер Сташину пажњу свратише на себе птице које су летеле од Ехтумом-Фарага ка језеру Мензалех. Летеле су оне доста ниско и у прозрачном ваздуху јасно се видело неколико пеликана, са шијама повијеним по леђима, како лагано крећу огромним крилима. Сташа одмах поче да подражава њиховом лету: забаци главу и потрча неколико корака насипом, машући раширеним рукама.</p>

  <p>— Погледај! Лете и фламинзи!-узвикну наједном Нела.</p>

  <p>Сташа се одмах заустави, јер се заиста иза пеликана, али нешто више, видело нешто као два велика ружичасто-пурпурна цвета окачена о плаветнило.</p>

  <p>— Фламинзи! Фламинзи!</p>

  <p>— Они се увече враћају у своја легала на острвцима — рече дечак. — Ах, да ми је пушка!</p>

  <p>— А зашто би пуцао на њих?</p>

  <p>— Жене те ствари не разумеју. Него хајдемо даље, можда ћемо их видети више.</p>

  <p>Када то рече, он узе девојчицу за руку, па пођоше ка првом каналском пристаништу за Порт-Саид, а за њима је пристајала црнкиња Дина, некада дадиља мале Неле. Ишли су бедемом што је делио воду језера Мензалех од канала, којим је баш у том часу пловио велики енглески пароброд који је водио пилот. Приближавало се вече. Сунце је стајало још доста високо, али је већ било прешло на ону страну на којој је језеро. Његова слана вода почињала је да блиста као злато и да трепери као одсјаји паунова перја. На арапској страни, докле око сеже, протезала се сива, песковита пустиња — нема, злослутна, мртва. Није било ни трага живога бића међу стакластим, као обамрлим небом и валовитим пешчаним бескрајем. Док је на каналу врио живот, вртели се чамци, разлегали се звиждуци с пароброда, и док су над Мензалехом лебдела према сунцу јата галебова и дивљих патака — тамо, на арапској обали, као да је била крајина смрти. И тек кад је сунце залазећи постајало све црвеније, песак поче добијати љубичасту боју, онакву какву у јесен има у шумама Пољске.</p>

  <p>Идући пристаништу, деца видеше још неколико фламинга, због којих им се очи насмејаше, а онда Дина саопшти да се Нела мора вратити кући. У Египту, после дана који чак и зими често могу бити врели, наилазе врло хладне ноћи. Како је на Нелино здравље требало веома пазити, њен отац, господин Раулисон, није допуштао да се девојчица бави крај воде после сунчева заласка. Зато се упутише граду на чијем је крају, близу канала, била вила господина Раулисона и у часу кад сунце зарони у море, нађоше се под кровом. Ускоро је дошао, позван на вечеру, и инжењер Тарковски, Сташин отац — и цело друштво, заједно са Францускињом, Нелином учитељицом, госпођом Оливије, седе за сто.</p>

  <p>Господин Раулисон, један од директора Друштва Суецког канала, и Владислав Тарковски, старији инжењер истога Друштва, живели су већ дуго у најприснијем пријатељству. Обојица су били удовци, али је госпођа Тарковска, родом Францускиња, умрла у тренутку кад је Сташа дошао на свет, то јест пре више од тринаест година, а Нелина мајка је преминула од туберкулозе у Хелуану кад је девојчица имала три године. Два удовца су били суседи у Порт-Саиду и због својих послова виђали су се свакодневно. Заједничка несрећа још више их је приближила и појачала пријатељство које су још раније били склопили. Господин Раулисон је заволео Сташу као рођеног сина, а господин Тарковски би за малу Нелу скочио и у ватру и у воду. Кад би свршили дневне послове, најмилији одмор био им је разговор о деци, о њиховом васпитању и будућности. За време таквих разговора најчешће би се дешавало да господин Раулисон хвали Сташине способности, енергију и крепкост, а господин Тарковски би се заносио Нелином љупкошћу и анђеоским лишцем. И једно и друго било је истина. Сташа је био мало уображен и мало хвалисав, али је учио одлично и учитељи у енглеској школи, у коју је ишао у Порт-Саиду, признавали су му доиста необичне способности. Што се тиче одважности и умешности, то је наследио од оца, јер је господин Тарковски имао те особине у високом степену и добрим делом имао је њима да захвали за свој садашњи високи положај. Године 1863. борио се без предаха једанаест месеци. А кад га рањеног ухватише и осудише на Сибир, он побеже из дубине Русије и пребаци се преко границе. Још годину дана посветио је студијама хидраулике, а затим је добио службу на Каналу. После неколико година — кад видеше његово познавање ствари, истрајност и вредноћу — дадоше му високо место старијег инжењера.</p>

  <p>Сташа се родио, васпитао и достигао четрнаесту годину живота у Порт-Саиду, на Каналу, па су га зато инжењери, очеве колеге, називали чедом пустиње. Касније, кад је већ био у школи, за време распуста и празника, правио је друштво оцу или господину Раулисону на излетима које су они морали правити од Порт-Саида па чак до Суеца, где су прегледали радове на бедему или на продубљивању каналског корита. Познавао је све — како инжењере и царинске чиновнике, тако и раднике, Арабљане и црнце. Мувао се и завлачио свуда, ницао где га нису сејали, правио дуге излете по бедему, пловио барком по Мензалеху и пуштао се каткад доста далеко. Прелазио је на арабљанску обалу, а кад би се докопао чијега коња или кад нема коња, онда камиле или чак магарца, летео је као фарис<a id="n1" href="../Text/notes.html#e1"><sup>1</sup></a> кроз пустињу — једном речју, како се изражавао господин Тарковски, „бродио” је свуда и проводио је на води сваки часак кад није био заузет учењем.</p>

  <p>Отац му то није бранио јер је знао да веслање, јахање и стални живог на свежем ваздуху крепе дечаково здравље и развијају сналажљивост. И доиста је Сташа био виши и снажнији него што су дечаци његових година. Довољно је било погледати му у очи, на се уверити да би у каквој незгоди пре згрешио претераном дрскошћу него бојажљивошћу. У својој четрнаестој години био је један од најбољих пливача у Порт-Саиду, што није безначајно, јер Арабљани и црнци пливају као рибе. Гађајући дивље патке и египатске гуске из карабина малога калибра — и то само мецима — извежбао је око и руку тако да би ретко кад промашио. Стално је сањао о лову на велике звери у средишњој Африци; а с уживањем је слушао причање Суданаца, радника на Каналу, који су се у свом завичају сретали с великим грабљивим и дебелокожним зверима. Од тога је имао и ту корист што је истовремено учио и језике ових народа.</p>

  <p>Пије било довољно само прокопати Суецки канал, требало га је и одржавати, јер би га иначе за годину дана засуо пустињски песак што се простирао с обе стране. Велико Лесепсово дело захтева сталан рад и надзор. Зато и до данашњег дана на продубљавању његова корита раде огромне машине и хиљаде радника. Данас, пошто је посао завршен и машине усавршене, потребно је много мање радника, али је њихов број све досад, ипак, доста велики. Међу њима је највише мештана, али има и Нубијаца, и Суданаца, и Сомалијаца и разних црнаца који живе крај Белог и Плавог Нила, то јест у крајевима које је пре Махдијева устанка била заузела египатска влада. Сташа је са свима живео у пријатељству, а како је имао, као обично сви Пољаци, необичну способност за учење страних језика, научио је много њихових наречја, ни сам не знајући како и кад. Рођен у Египту, говорио је арапски као Арабљанин. Од Занзибараца, од којих су многи били ложачи на машинама, научио је језик ки-свахили, веома распрострањен у целој средишњој Африци, а могао се споразумети чак и са црнцима из племена Динка и Шилук који су живели на Нилу испод Фашоде. Осим тога, говорио је течно енглески, француски и пољски, јер се његов отац, као ватрени родољуб, старао да дечак зна матерњи језик. Сташа је, наравно, сматрао тај језик најлепшим на свету, па је и малу Нелу учио да говори пољски, и то не без успеха. Само је никако није могао научити да његово име изговара Сташа, а не Стеса. Понекад је међу њима због тога долазило до неспоразума, али су они трајали само дотле док девојчици не би заблистале сузе у очима. Тада би „Стеса” молио за опроштај — и љутио се на самога себе.</p>

  <p>Само је имао ружан обичај да говори с омаловажавањем о њених осам година и да истиче своје године и искуство. Он је сматрао да дечак који пуни четрнаесту годину, ако и није још сасвим одрастао, оно бар више није дете, а међутим, већ је способан за све врсте јуначких дела, нарочито ако у себи има пољске и француске крви. Зато је најватреније желео да му се за таква дела укаже прилика, и то нарочито кад би могао учинити нешто да одбрани Нелу. Обоје су проналазили разне опасности и Сташа је морао одговарати на њена питања шта би учинио кад би на пример, у њен дом ушао кроз прозор крокодил од десет метара или шкорпија велика као пас. Ни њему ни њој ни за часак није на памет падало да ће ускоро страшна стварност превазићи све њихове фантастичне претпоставке.</p>

</body>

</html>