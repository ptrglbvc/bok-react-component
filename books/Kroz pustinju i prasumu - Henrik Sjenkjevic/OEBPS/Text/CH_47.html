<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>СВРШЕТАК</h1>

  <p>Радост у логору капетана Глена и доктора Кларија била је безгранична, али је радозналост Енглеза била стављена на тешко искушење. Јер, ако раније није могло да им уђе у главу да би деца могла сама превалити огромне прашуме и пустиње које су делиле ове крајеве од Нила и Фашоде, то сад никако нису разумели на који је начин „мали Пољак”, како су називали Сташу, не само све то учинио, него се још јавио пред њима као вођ читавог каравана, наоружаног европским оружјем, са слоном који је носио паланкин, с коњима, шаторима и са знатним резервама хране. Видевши то, капетан је ширио руке и говорио је свакога часа:</p>

  <p>— Клари, много сам видео, али оваквога дечака нисам видео!</p>

  <p>А ваљани доктор је понављао не с мањим чуђењем:</p>

  <p>— И малу ишчупао из ропства, и спасао је! — па је онда летео под шаторе да види како су деца и да ли добро спавају.</p>

  <p>А деца, напојена, нахрањена, пресвучена и намештена да спавају, спавала су као поклана целога следећега дана; људи из њихова каравана исто тако. Капетан Глен је покушавао да испитује Калија о путничким доживљајима и о Сташиним делима, али млади црнац, отворивши једно око, одговори само:</p>

  <p>— Велики господар може све — и поново заспа. Коначно су питања и објашњења морали одложити за следеће дане.</p>

  <p>Међутим, два пријатеља су се договарала о путу натраг у Момбасу. Допрли су и овако даље и испитали су више предела него што им је препоручено, те решише да се без одуговлачења врате. Истина, капетана је веома мамило то језеро непознато у географији, али надвлада обзир према дечјем здрављу и жеља да их што пре преда забринутим очевима. Доктор је пак опомињао да се треба одморити на хладним високим планинама Кеније и Килиманџара. Тек отуда су решили да пошаљу вест очевима и да их позову да дођу у Момбасу.</p>

  <p>Пут натраг поче трећега дана, пошто су се ваљано одморили и купали у топломе извору. То је био истовремено и дан растанка с Калијем. Сташа је уверио малу да би било самољубље вући га даље до океана или чак у Египат. Говорио јој је да у Египту, па чак ни у Енглеској, Кали неће бити ништа више него слуга, а међутим, кад узме власт над својим народом, он ће као краљ раширити и утврдити хришћанство, ублажиће дивљачке обичаје Ва-хима и начиниће од њих не само цивилизоване, него и добре људе. То исто је мање-више поновио и Калију.</p>

  <p>Ипак се при растанку пролило много суза, којих се није стидео ни Сташа, јер су и он и Нела проживели с Калијем толико рђавих и добрих часова, па не само да су обоје научили да цене његово поштено срце него су га и заволели искрено. Млади црнац је дуго лежао крај ногу својега бвана кубве и добре Мзиму. Двапут се враћао да их још посматра, али је најзад час растанка дошао и два каравана су кренула на две супротне стране.</p>

  <p class="cnt">* * *</p>

  <p>Тек за време путовања почеше причати о доживљајима двоје младих путника. Сташа, који је раније био мало склон хвалисању, сада се уопште није хвалисао. Просто је сувише много ствари учинио, много је прешао, сувише се развио, па је схватио да речи не треба да буду веће од дела. Уосталом, било је довољно самих дела, па макар их најскромније причао. Свакога дана, за време врелих белих часова и вечери на одмориштима, пред очима капелана Глена и доктора Кларија као да су промицале слике догађаја и доживљаја кроз које су деца прошла. Видели су отмицу из Мединетел-Фајума и страшан пут на камилама кроз пустињу — и Картум, и Омдурман, места налик на пакао на земљи — и злогласног Махдија. Док је Сташа причао шта је одговорио Махдију кад га је овај наговарао да промени веру, оба пријатеља устадоше, сваки од њих снажно стиште Сташи десницу, па капетан рече:</p>

  <p>— Махди више није жив!</p>

  <p>— Махди више није жив? — понови Сташа зачуђен.</p>

  <p>— Да — јави се доктор. — Задавио се рођеним салом или, друкчије говорећи, умро је од срца, а владу је после њега узео Абдулахи.</p>

  <p>— Ха — рече Сташа — кад нас је слао у Фашоду да пропаднемо, није се надао да ће смрт њега пре стићи.</p>

  <p>А мало после додаде:</p>

  <p>— Али је Абдулахи још свирепији од Махдија.</p>

  <p>— Зато су већ и почеле побуне и клања — одговори капетан — и читава та грађевина коју је подигао Махди мора се срушити пре или после.</p>

  <p>— А шта ће потом наступити?</p>

  <p>— Енглеска — одговори капетан.<a id="n15" href="../Text/notes.html#e15"><sup>15</sup></a></p>

  <p class="cnt">* * *</p>

  <p>За време даљег путовања Сташа је причао о путу у Фашоду, о смрти старе Дине, о поласку из Фашоде у ненасељене крајеве и о тражењу Смајина у њима. Кад дође до тога како је убио лава, а затим Гебра, Хамиса и два бедуина, капетан га само прекиде са две речи: <i>„All right!”</i>, а онда опет стиште његову десницу; слушао је даље заједно с Кларијем са све већом пажњом: о припитомљењу, Кинга, о настањењу у „Кракову”, о Нелиној грозници, о налажењу Линдеа и о змајевима које су деца пуштала с планина Карамојо. Доктор, који је сваким даном све више волео малу Нелу, тако се много узбуђивао свим оним што јој је највише претило да се с времена на време морао поткрепљивати гутљајима брендија, а кад Сташа поче причати како Нела замало није постала плен страшнога воба или абасанта, он узе девојчицу на руке и дуго је није хтео пустити, као да се бојао да неки други грабљивац не запрети њеном животу.</p>

  <p>А шта су и он и капетан мислили о Сташи, показују две депеше које су две недеље по доласку на подножје Килиманџара послали по нарочитим људима капетановом заступнику у Момбаси с молбом да их овај пошаље даље очевима. Прва од њих, састављена опрезно из страха да не учини сувише потресан утисак и послана у Порт-Саид, садржавала је ове речи:</p>

  <p><i> „Захваљујући дечаку, повољна вест о деци. Дођите у Момбасу”.</i></p>

  <p>Друга, већ сасвим јасна, с адресом: „Аден”, гласила је:</p>

  <p><i> „Деца су с нама — здрава</i> — <i>дечак јунак. ”</i></p>

  <p>На хладним висинама под самим Килиманџаром задржали су се петнаест дана, јер је доктор Клари на сваки начин то захтевао због Нелиног, па чак и због Сташиног здравља. Деца су се из дубине душе дивила овој планини која се диже под небеса и има све светске климе. Два њена врха: Кибо и Кима-венце били су преко дана најчешће скривени у густој магли. Али кад би се за вечерњих румени вечити снегови на Кима-венце распламтели ружичастим сјајем, док би читав свет био већ потонуо у помрчини, планина је изгледала као светли олтар божји и дечје руке су се при томе призору и нехотице склапале за молитву.</p>

  <p class="cnt">* * *</p>

  <p>За Сташу прођоше дани брига, немира и напора. Имали су пред собом још месец дана путовања до Момбасе, а пут је водио кроз дивну али нездраву шуму Тавета. Али, колико је сад било лакше путовати, с многобројним караваном, богато снабдевеним свачим, и већ познатим путевима, него лутати раније по незнаним прашумама само с Калијем и Меом. Уосталом, сад је за пут одговарао капетан Глен. Сташа се одмарао и ловио. Нашавши међу караванским алатом длета и чекиће, бавио се осим тога за хладнијих часова клесањем записа на великој гнајсовој стени: „Још Пољска...”, јер је хтео да остане некакав траг о њиховом боравку у овим крајевима. Енглези, којима је превео запис, чудили су се што дечаку није пало на памет да на тој афричкој стени овековечи своје име; али је он више волео да уреже оно што је урезао.</p>

  <p>Ипак се није престао старати о Нели и будио је код ње тако неограничено поверење да кад Клари запита девојчицу неће ли се бојати бура на Црвеноме мору, она подиже к њему своје дивне мирне очи и одговори само ово: „Сташа је ту.” Капетан Глен је тврдио да стварнијег сведочанства шта је Сташа био малој и веће похвале за њега нико не би могао исказати.</p>

  <p>Мада је прва депеша, послана господину Тарковскоме у Порт-Саид, била састављена врло опрезно, ипак је учинила тако потресан утисак да радост умало није убила Нелиног оца. Али и господин Тарковски, иако је био човек изузетно прекаљен, у првоме тренутку после пријема депеше поче молити бога да та вест не буде само обмана, болесно привиђење, које се створило од туге, чежње и бола. Та толико су обојица чинили да сазнају макар јесу ли деца жива! Господин Раулисон је слао у Судан читаве караване, господин Тарковски, преобучен као Арабљанин, допро је с највећом опасношћу по живот чак до Картума — и све то није ништа помогло. Људи који су могли дати какво обавештење помрли су од богиња, глади или су изгинули за време сталних покоља — и деца као да су у земљу пропала! Најзад су оба оца изгубила сваку наду и живели су само од успомена, дубоко уверени да их ништа више у животу не чека и да ће их тек смрт саставити с оним најдражим бићима која су била за њих све на свету.</p>

  <p>Међутим, изненада се сручи на њих радост која је превазилазила њихову снагу. А с њом су се везивали неизвесност и чуђење. Ни на који начин ниједан од њих није могао схватити како је вест о деци дошла с те стране Африке, то јест из Момбасе. Господин Тарковски је претпостављао да их је можда откупио или украо некакав арапски караван, који је с источне обале зашао у дубину земље и допро чак до Нила тражећи слонову кост. Речи депеше: <i>„Захваљујући дечаку”</i> тумачили су тако да је Сташа обавестио капетана и доктора писмом где се он и Нела налазе. Свакако, много ствари није се могло разјаснити. Господин Тарковски је пак сасвим јасно разумео да вест није само повољна него и веома повољна, јер се иначе капетан и доктор не би усудили да буде у њима наду и пре свега не би их позивали у Момбасу.</p>

  <p>Припреме за путовање трајале су кратко и другога дана по пријему депеше оба инжењера заједно с Нелином учитељицом нађоше се на палуби велике лађе <i>„Peninsular and Orient Company”</i>, која је ишла у Индију, а уз пут је свраћала у Аден, Момбасу и Занзибар. У Адену их је чекала друга депеша која је гласила: , <i>Деца су с нама</i> — <i>здрава — дечак јунак</i>.” Кад је њу прочитао, господин Раулисон је просто био ван себе од радости и стискајући господину Тарковскоме руку, понављао је: „Видиш, то ју је он спасао! Њему треба да захвалим за њен живот!” — а господин Тарковски, не хотећи да показује претерану слабост, одговорио је само, стискајући зубе: „Да! Ваљано ми се дечак показао” — али, оставши сам у кабини, плакао је од среће.</p>

  <p>Најзад дође час кад деца падоше очевима у наручја. Господин Раулисон је узео на руке своје мало повраћено благо, а господин Тарковски ј е дуго држао на грудима свога храброг дечака. Несрећа је прошла као што пролазе вихори и олује у пустињи. Живот се поново испуни ведрином и срећом, а чежња и ранија одвојеност још повећаше радост. Деца су се само чудила што су татицама главе потпуно побелеле за време одвојености.</p>

  <p>У Суец су се враћали одличном француском лађом која је припадала друштву <i>„Messageries Maritimes”</i>, пуном путника с острва Реинион, Маурицијус, Мадагаскар и из Занзибара. Када се пронесе вест да су на палуби деца која су побегла из ропства од дервиша, Сташа постаде предмет опште радозналости и дивљења. Али срећна породица више је волела да се затвара у велику кабину, коју јој је уступио капетан, и да тамо у причању проводи часове. Узимала је у њима учешћа и Нела, цвркућући као птиче и почињући истовремено, на велику радост свих, сваку реченицу са „и”. Седећи оцу у крилу и подижући к њему своје дивне очи, овако је говорила: „И, татице! И нас су уграбили и водили на камилама — и Гебр ме ударио — и Сташа ме бранио — и стигли смо у Картум — и тамо су људи умирали од глади — и Сташа је радио да би добио за мене урме — и били смо код Махдија — и Сташа није хтео да промени веру — и Махди нас послао у Фашоду — и потом је Сташа убио лава и све — и становали смо у великоме дрвету, које се зове Краков — и Кинг је био с нама — и ја сам имала грозницу — и Сташа ме је излечио — и убио вобо — и победио Самбуре — и био је према мени увек врло добар, татице!”</p>

  <p>Причала је исто тако и о Калију, о Меи, о Кингу, о Саби, о Линдеовој планини, о змајевима и о последњем путовању, све до сусрета с капетановим и докторовим караваном. Слушајући то цвркутање, господин Раулисон је с муком уздржавао сузе — и само је свакога часа привијао на срце своју девојчицу, а господин Тарковски је био ван себе од поноса и среће, јер се чак из тога детињег причања показивало да би мала пропала не једном, него хиљаду пута, без спаса, да није било одважног и несаломивог дечака.</p>

  <p>Сташа је о свему причао подробније и тачно. Десило се при том да му је спао са срца велики терет кад је причао о путовању од Фашоде до водопада: кад је говорио о томе како је убио Гебра и његове другове, он запе и поче немирно погледати оца, а господин Тарковски набра обрве, промисли један часак, а онда рече озбиљно:</p>

  <p>— Слушај, Сташа! Нико не сме туђим животом располагати, али ако неко запрети твојој отаџбини, животу твоје мајке, сестре или животу жене која ти је поверена да се о њој стараш, удари га по глави, и не питај, и нека те савест због тога не гризе.</p>

  <p class="cnt">* * *</p>

  <p>Одмах по повратку у Порт-Саид господин Раулисон одведе Нелу у Енглеску, где се она настани заувек. Сташу отац даде у школу у Александрији, јер се тамо мање знало о његовим делима и доживљајима. Деца су писала једно другоме готово свакога дана, али се десило тако да се нису видела десет година. Пошто је завршио школу у Египту, дечак је ступио на техникум у Цириху, а кад доби диплому, радио је на тунелским радовима у Швајцарској.</p>

  <p>И тек после десет година, кад господин Тарковски даде оставку, походише обојица пријатеље у Енглеској. Господин Раулисон их је позвао у свој дом, који се налазио близу Хемптон-Кура, на цело лето. Нела је напунила осамнаест година и израсла је у дивну девојку као цвет, а Сташа се по цену личнога мира уверио да мушкарац, који је напунио двадесет четири године, ипак може још мислити о дамама. Чак је о дивној Нели мислио тако непрестано да се на крају реши да бежи куд га очи поведу.</p>

  <p>Али му тада једнога дана господин Раулисон стави руку на рамена и гледајући му право у очи, рече с анђеоском добротом:</p>

  <p>— Сташа, реци сам да ли има на свету човека којем бих с већим поверењем могао дати ово своје благо и своју љубимицу?</p>

  <p class="cnt">* * *</p>

  <p>Млади пар Тарковски остао је у Енглеској све до смрти господина Раулисона, а годину дана доцније кретоше на дуг пут. Како су се били зарекли да обиђу места у којима су провели најмлађе године, а потом некад лутали као деца, то најпре пођоше у Египат. Махдијева и Абдулахијева држава давно се већ срушила, а после њенога пада „настала је”, како је говорио капетан Глен, Енглеска. Од Каира је саграђена железница до Картума. Очишћене су суде, то јест разливи Нила, тако да је млади пар могао удобном лађом стићи не само до Фашоде него чак до великога језера Викторија-Нијанза. Из града Флоренце, која је била на обали овог језера, упутише се железницом у Момбасу. Капетан Глен и доктор Клари били су се већ преселили у Натал, али је у Момбаси живео, под брижљивим старањем месних енглеских власти, Кинг. Див је одмах познао своје старе господаре и особито је Нелу поздрављао тако радосним трубљењем да се оближње мангрово дрвеће тресло као од ветра. Познао је старога Сабу, који је скоро двоструко преживео обичан пасји век, и мада је већ помало био обневидео, свуда је пратио Нелу и Сташу.</p>

  <p>Сташа је ту сазнао да Калија добро служи здравље, да влада читавом земљом на југу од Рудолфова језера под енглеским протекторатом и да је довео мисионаре који шире хришћанство међу дивљим урођеничким племенима.</p>

  <p class="cnt">* * *</p>

  <p>После овог последњег путовања, млади Тарковски вратише се у Европу и настанише се заједно са седим Сташиним оцем заувек у Пољској.</p>

</body>

</html>