<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXXIII</h1>

  <p>Сташа оде Линдеу тек сутрадан у подне, јер је ту ноћ морао одспавати. Предвиђајући да болеснику може бити потребно свеже месо, он уз пут уби две бисерке, које су одиста биле примљене са захвалношћу. Линде је био јако ослабео, али сасвим присебан. Чим су се поздравили, запитао је за Нелу, онда је опоменуо Сташу да не сматра кинин сасвим сигурним средством против грознице и да чува малу од сунца, од кише, да не проводи ноћи на ниским и влажним местима, и најзад да се чува од рђаве воде. После тога му Сташа по његовој жељи исприча своју и Нелину историју, од почетка па све до доласка у Картум и до посете Махдију, а потом од Фашоде до ослобођења из Гебрових руку и даље путовање. За време причања Швајцарац је гледао и радозналост му је расла, претварајући се често у јасно дивљење, а кад најзад историја дође до краја, запали лулу, осмотри још једном Сташу од главе до пете — и рече као да је занет у мисли:</p>

  <p>— Ако у вашој земљи има много дечака налик на тебе, онда се не може лако с вама изићи на крај.</p>

  <p>А пошто је мало поћутао, овако је наставио:</p>

  <p>— Најбољи доказ да си говорио истину јесте то што си ту и што стојиш преда мном. И, знаш ли шта ћу ти рећи? Ваш положај је страшан: пут је опасан на коју год страну кренеш, па ипак, ко зна, можда ће такав дечак као што си ти спасти из овог бездана и себе и оно дете ...</p>

  <p>— Само Нела да буде здрава, а ја ћу учинити што будем могао! — узвикну дечак.</p>

  <p>— Али и себе штеди, јер задатак који имаш пред собом превазилази чак и силе одрасла човека. Да ли си потпуно сигуран где се сада налазите?</p>

  <p>— Не. Сећам се да смо после изласка из Фашоде, код великог насеља званог Денг, прешли преко некакве реке...</p>

  <p>— Собат — Прекиде Линде.</p>

  <p>— У Денгу је било пуно дервиша и црнаца. Али после Собата ушли смо у предео џунгле и ишли смо читаве недеље док нисмо допрли до кланца у којем се десило оно што ви знате...</p>

  <p>— Знам. Потом сте кренули тим кланцем даље, све до реке. Дакле, слушај. Како видим, кад сте са Суданцима прешли Собат, скренули сте на југоисток, али више на југ. Сада сте у крају који није познат путницима и географима. Ова река крај које смо тече ма северозапад и вероватно се улива у Нил. Кажем вероватно, јер ми сам не знам тачно и више се у то не могу уверити, мада сам скренуо од планина Карамојо да бих испитао њене изворе. Од заробљених дервиша чуо сам после битке да се зове Огелогуен, али они нису били у то сигурни, јер у ове крајеве залазе само по робље. Ове мало настањене крајеве заузима племе Шилук, али је сада земља пуста, јер је народ делом изумро од богиња, делом су га потаманили махдијевци, а делом је побегао ка планинама Карамојо. У Африци се то често дешава да земља, данас густо насељена, сутра постаје пустиња. Према мојим рачунима налазите се отприлике на триста километара од Лада. Могли бисте бежати на југ Емину, али како су и самога Емина вероватно опсели дервиши, о томе нема ни говора...</p>

  <p>— А до Абисиније? — запита Сташа.</p>

  <p>— Исто тако око триста километара. Не треба никако заборавити да Махди ратује с целим светом, па и с Абисинијом. И то знам такође од заробљеника да на западној и јужној граници крстаре веће или мање хорде дервиша, па бисте им лако могли пасти у руке. Абисинија је, истина, хришћанска држава, али јужна, дивља племена су или паганска или муслиманска — и због тога су потајно наклоњена Махдију... Не, туда нећете проћи.</p>

  <p>— Па онда шта да радим и куда да идем с Нелом? — запита Сташа.</p>

  <p>— Рекао сам ти да је положај тежак — рече Линде.</p>

  <p>Када то рече, он стави обе руке изнад главе и дуго лежаше ћутке.</p>

  <p>— До океана — јави се најзад — биће одавде преко девет стотина километара, преко планина, кроз дивље народе, па чак и кроз пустињу, јер тамо, веле, има читавих крајева у којима нема воде. Али земља номинално припада Енглеској. Можете наићи на караване који носе слонову кост у Кисмај, у Лам и у Момбасу — а можда и на мисионарске експедиције... Кад сам видео да због дервиша не могу испитати ток ове реке, јер она скреће ка Нилу, и ја сам хтео ићи на исток, ка океану...</p>

  <p>— Па онда вратимо се заједно! — узвикну Сташа.</p>

  <p>— Ја се више нећу вратити. Ндири ми је тако искидао мишиће и жиле да мора наступити тровање крви. Само би ме оператор могао спасти кад би ми одсекао ногу. Сада је већ све отврднуло и утрнуло, али сам првога дана руке гризао од бола...</p>

  <p>— Ви ћете свакако оздравити.</p>

  <p>— Не, храбри мој дечаче, ја ћу свакако умрети, а ти ме добро прекриј камењем да ме хијене не могу ископати. Мртвоме је можда то свеједно, али за живота није човеку мило да мисли о томе... Тешко је умирати овако далеко од својих ...</p>

  <p>Ту као да му се очи замаглише, па онда овако настави:</p>

  <p>— Али ја сам се већ помирио с том мишљу, па говоримо о вама, не о мени. Даћу ти један савет: остаје вам једино пут на исток, ка океану. Али пре тог пута одморите се и окрепите. Иначе ће ти твоја мала другарица умрети за неколико недеља. Одложите путовање до краја кишнога доба, па чак и дуже. Најздравији су први летњи месеци кад киша престане падати, а блата још покрива вода. Овде где смо ми, то је већ узвишица која је на седам стотина метара надморске висине. На висини од хиљаду и триста метара грознице више нема, а и када се донесе са нижих места, њено је дејство много слабије. Узми малу Енглескињу, па идите у планине...</p>

  <p>Говор га је очевидно мучио, те поново заћута и неко време је нестрпљиво растеривао велике плаве мушице, исте онакве какве је Сташа видео на згариштима Фашоде.</p>

  <p>А онда настави:</p>

  <p>— Пази добро што ћу ти рећи. На један дан пута одавде на југ подиже се усамљена планина, не виша од осам стотина метара. Изгледа као шерпења окренута дном нагоре. Косе су јој потпуно стрме и једини прилаз к њој је стеновити гребен, тако узак да на неким местима једва два коња могу ићи један поред другога. На њеном равном врху, широком око један километар или више, било је црначко сеоце, али су Махдијевци народ побили и одвели. Може бити да је то учинио тај Смајин кога сам потукао, али од њега нисам отео робље, јер га је већ раније био послао с добром пратњом на Нил. Настаните се на тој планини. Тамо има извор одличне воде, неколико њива мањока и пуно банана. У кућама ћете наћи много људских костију, али се не бој заразе од лешева, јер су после дервиша били тамо мрави који су и нас отуда отерали. Иначе ни живе душе нема. Останите у томе сеоцету месец или два. На тој висини нема грознице. Ноћи су хладне. Тамо ће се твоја мала опоравити, а ти ћеш добити нову снагу.</p>

  <p>— А потом шта да чинимо и куда да идемо?</p>

  <p>— После ће бити шта бог да. Или ћете се потрудити да продрете у Абисинију на местима која су даља него што допиру дервиши, или ћете поћи на исток... Слушао сам да Арабљани са обала допиру чак до некаквог језера тражећи слонову кост, коју купују од племена Самбура и Ва-хима.</p>

  <p>— Ва-хима? Кали је родом из племена Ва-хима.</p>

  <p>И Сташа исприча Линдеу на који је начин наследио Калија после Геброве смрти и како му је Кали говорио да је син краља свих Ва-хима.</p>

  <p>Али Линде прими ову вест равнодушније него што се Сташа надао.</p>

  <p>— Утолико боље — рече — јер вам може бити од помоћи. Нађу се међу црнцима честите душе, мада се уопште не може рачунати на њихову захвалност: то су деца која заборављају на оно што је јуче било.</p>

  <p>— Кали неће заборавити да сам га избавио из Гебрових руку, у то сам уверен.</p>

  <p>— Можда — рече Линде и, показујући Насибуа, додаде: — И ово је добро дете. Кад умрем, узми га.</p>

  <p>— Немојте говорити и мислити о смрти.</p>

  <p>— Драги мој — одговори Швајцарац — ја је себи желим, само да дође без велике муке. Помисли да сам сад потпуно обезоружан и кад би који од оних махдијеваца које сам потукао случајно залутао у ову клисуру, могао би ме један сам заклати као овцу.</p>

  <p>Ту показа успаване црнце:</p>

  <p>— Они онде се више неће пробудити; управо, рђаво сам рекао: сваки се од њих буди на кратко време пред смрт и у лудилу бежи у џунглу, из које се више не враћа...</p>

  <p>Од двеста људи остало ми је шездесет. Много их је побегло, много помрло од богиња, а неки су поспали у другим кланцима.</p>

  <p>Сташа поче загледати поспале људе самилосно и с ужасом. Њихова су тела била пепељаве боје, што код црнаца означује бледило. Једни су имали очи затворене, други полуотворене, али су и они спавали дубоко јер су им зенице биле неосетљиве према светлости. Понекима су отекла колена. Сви су били ужасно мршави, тако да су им се кроз кожу могла избројати ребра; руке и ноге су им непрестано дрхтале веома брзо. Оне плаве велике мушице скупљале су се густо на очима и уснама.</p>

  <p>— Зар нема спаса? — запита Сташа.</p>

  <p>— Нема. Око Викторије Нијанзе ова болест уништава читава села. Понекад бесни јаче, понекад је слабија. Најчешће је добијају људи из села која се налазе по шумовитим обалама.</p>

  <p>Сунце је већ прешла на западну страну неба, али је Линде још пре вечери испричао Сташи своју историју. Он је био син једног трговца из Цириха. Његова породица је била пореклом из Карлсруе, али се од 1848. године преселила у Швајцарску. Отац му је стекао велико богатство тргујући свилом. Сина је школовао за инжењера, али је млади Хенрик још од раних година волео путовања. По свршетку технике, наследивши цело очево имање, пође на прво путовање у Египат. То су била времена још пре Махдија, те је стигао чак до Картума и ловио је с Дангалима у Судану. Потом се посветио географији Африке и постао је тако ваљан зналац да га је много географских друштава уврстило у ред својих чланова. Ово последње путовање, које се тако кобно мора да заврши по њега, почео је од Занзибара. Стигао је до Великих језера и намеравао је да се пробије дуж планина Карамојо дотада непознатих, до Абисиније, а отуда до обала океана. Али Занзибарци нису хтели ићи даље. На срећу или на несрећу, тада је био рат између краља Уганде и Уњора. Линде је учинио знатне услуге краљу Уганде, који му је у замену за њих даровао преко двеста „пагаза”. То је олакшало путовање и обилажење планина Карамојо, али су се после јавиле богиње међу војницима, а после ових наишла је страшна болест спавања, и караван му сасвим пропаде.</p>

  <p>Линде је имао знатну резерву сваковрсних конзерви, али како се бојао да не добије скорбут, то је свакога дана ишао у лов ради свежег меса. Био је одличан стрелац, али недовољно опрезан ловац. И десило се да се пре неколико дана лакомислено приближио обореном дивљем вепру ндири. Звер је скочила и страшно му раздерала ногу, а потом поломила кост. То се десило одмах крај логоришта и пред очима Насибуа, који подера своју кошуљу, направи од ње завој, успе да заустави крварење и одведе рањеника у шатор. Али се од унутрашњег излива крви у нози крв усири и болеснику је претило да наступи труљење.</p>

  <p>Сташа је хтео да га на сваки начин негује и изјави да ће свакодневно долазити или ће га, да не би Нелу остављао само под заштитом двоје црних, превести коњима на разапетим абама на гребен у „Краков”.</p>

  <p>Линде је пристао на помоћ у превијању, али не пристаде да га превезе.</p>

  <p>— Ја знам — говорио је показујући своје црнце — да ови људи морају помрети, али док не помру, не могу их осудити да их живе растргну хијене, које ноћу само ватра одржава на одстојању.</p>

  <p>И поче грозничаво понављати:</p>

  <p>— Не могу, не могу, не могу!</p>

  <p>Али се одмах умири и говораше даље неким чудно узбуђеним гласом:</p>

  <p>— Дођи овамо сутра ујутру... Ја имам нешто да те замолим, и ако то учиниш, можда ће вас бог извести из ових афричких чељусти, а мени ће дати лаку смрт. Хтео сам ту молбу да одложим до сутра, али како сутра већ могу бити у несвести, то ћу ти је рећи данас: узми воду у некакав суд, заустави се пред сваким од ових заспалих јадника, пљусни на свакога воду и реци ове речи: „Ја те крстим — у име Оца и Сина, и Светога духа!...”</p>

  <p>Ту му узбуђење пригуши глас и он умуче.</p>

  <p>— Замерам себи — говорио је мало касније — што се нисам тако опростио и с онима који су умирали од богиња и с онима који су раније поспали. Али сада смрт стоји нада мном ... па бих хтео ... макар с тим остатком својега каравана да пођем заједно на овај последњи велики пут...</p>

  <p>Кад то рече, показа руком на распламтело небо и две сузе му потекоше лагано низ образе.</p>

  <p>Сташа горко заплака.</p>

</body>

</html>