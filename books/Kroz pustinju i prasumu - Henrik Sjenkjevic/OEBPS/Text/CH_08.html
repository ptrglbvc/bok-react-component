<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>VIII</h1>

  <p>Раздањивало се. Људи су већ хтели да појашу камиле кад наједном опазише пустињског вука који је повијена репа претрчавао кланац на стотину корака од каравана, а кад изби на супротну висораван, он настави даље показујући све знаке страха као да је бежао пред некаквим непријатељем. У египатским пустињама нема таквих дивљих звери пред којима би вуци осећали страх, и зато овај призор много узнемири суданске Арабљане. Шта би то могло бити? Не стиже ваљда већ потера? Један од бедуина успуза се брзо на стену, али чим баци поглед, свуче се с ње још брже:</p>

  <p>— Тако ми пророка — узвикну смућен и престрашен — биће да то лав к нама јури и већ је ту!</p>

  <p>А уто се иза стења јави из баса једно: „вау!”, а Сташа и Нела за њим узвикнуше:</p>

  <p>— Саба! Саба!</p>

  <p>Пошто то арапски значи лав, бедуини се још више преплашише, али се Хамис насмеја и рече:</p>

  <p>— Ја знам тога лава.</p>

  <p>Кад то рече, он зазвижда отегнуто — и у томе тренутку огромни пас упаде међу камиле. Видевши децу, он скочи к њима, претури од радости Нелу, која му пружи руке, усправи се уза Сташу, а онда их цвилећи и лајући оптрча обоје неколико пута, поново обори Нелу, поново се усправи уза Сташу и најзад леже крај њихових ногу и поче дахтати.,</p>

  <p>Бокови су му били упали, с исплаженог језика капала му је пена, а ипак је махао репом и подизао к Нели очи пуне љубави као да јој је хтео рећи: „Твој отац ми је наредио да те чувам, и ево мене!”</p>

  <p>Деца седоше поред њега с једне и с друге стране и почеше га миловати. Два бедуина, који никад нису видели такву животињу, гледали су њега са чуђењем и понављали: „Алах! О келб кебир!” (Забога, да великог пса!) — а он је лежао неко време мирно, онда ипак подиже главу, увуче ваздух у свој црни нос налик на огромну гљиву, оњуши и скочи ка угашеном огњишту поред којег су се налазили отпаци од јела.</p>

  <p>И у томе часу козје и овнујске кости почеше крцкати и ломити се као сламчице у његовим снажним зубима. Осморо људи, рачунајући ту стару Дину и Нелу, оставили су доста огризака чак и за таквог „келб кебира”.</p>

  <p>Али Суданце је бацио у бригу Сабин долазак и два камилара, узнемирени па чак и узбуђени, одазваше на страну Хамиса и почеше с њим разговарати.</p>

  <p>— Иблис (зао дух) је довео овамо тога пса! — викну Гебр — И како је погодио пут овамо за децом кад су до Гарака дошла возом?</p>

  <p>— Сигурно камиљим трагом — одговори Хамис.</p>

  <p>— То је зло. Свако ко га види с нама запамтиће наш караван и показаће куда је прошао. Треба га се ослободити на сваки начин.</p>

  <p>— Али како? — запита Хамис.</p>

  <p>— Имаш пушку, узми је и гађај га у главу.</p>

  <p>— Имамо пушку, али ја не умем из ње пуцати. Сем ако ви не знате?</p>

  <p>Можда би Хамис по невољи и умео, јер је Сташа пред њим више пута отварао и затварао своју пушку, али му је било жао пса, којег је заволео чувајући га пре но што су деца стигла у Мединет.</p>

  <p>А знао је врло добро да ниједан од Суданаца нема ни појма како треба руковати оружјем најновијега типа и да неће моћи ништа учинити с њим.</p>

  <p>— Ако ви не умете — рече с лукавим осмехом — онда би пса могао убити само овај мали „ноузрани” (хришћанин), али та пушка може опалити неколико пута узастопце, па не бих саветовао да му је дајете у руке.</p>

  <p>Боже сачувај! — одговори Идрис. — Побио би нас као препелице.</p>

  <p>— Имамо ножеве — примети Гебр.</p>

  <p>— Покушај, али запамти да имаш и грло које ће пас раскинути пре но што га закољеш.</p>

  <p>— Па шта да радимо?</p>

  <p>Хамис слеже раменима.</p>

  <p>— Зашто хоћете да убијете тога пса? Макар га после засули песком, хијене ће га ископати, потера ће наћи његове кости и знаће да нисмо прешли преко Нила него да смо бежали овом страном. Нека иде с нама. Кад год бедуини оду по воду, а ми се сакријемо у каквом кланцу, можете бити уверени да ће пас остати крај деце. Алаха ми, боље што је сада долетео, јер би иначе водио потеру нашим трагом све до Берберије. Хранити га не морате, јер ако му отпадака од нас не буде доста, неће му бити тешко да нађе хијену или шакала. Оставите га на миру, кажем вам, и не губимо време у причању.</p>

  <p>— Можда имаш право — рече Идрис.</p>

  <p>— Ако имам право, онда ћу му дати и воде, да сам не јури до Нила и да се не показује у засеоцима.</p>

  <p>Тако је била решена Сабина судбина. Пошто се мало одморио и пошто се ваљано нахранио, пас за трен ока полока пун суд воде и крену с новом снагом за караваном.</p>

  <p>Сада изиђоше на високу равнину, на којој је ветар наборао песак и с које се на обе стране видело огромно пустињско пространство. Небо је било добило боју бисерне шкољке. Лаки облачићи скупљени на истоку преливали су се као опали, а онда наједном постадоше златни. Проби се један зрак, затим други — и сунце, као обично у јужним крајевима где готово нема сумрака ни зоре, плану иза облака као огњени стуб и зали видик јасном светлошћу. Развесели се небо, развесели се земља, а пред очима људским пуче пешчани простор.</p>

  <p>— Морамо похитати — рече Идрис — јер нас овде могу видети издалека.</p>

  <p>И одморене и напојене камиле појурише као газеле. Саба је остао за њима, али није било бојазни да ће се изгубити и да се неће појавити при првом оброку. Дромедар (једногрба камила), на којем је јахао Идрис са Сташом, јурио је одмах поред Нелине камиле тако да су деца могла слободно разговарати. Седиште које су саградили Суданци било је одиста одлично и девојчица је стварно изгледала у њему као птиче у гнезду. Није могла испасти чак ни у сну и јахање ју је мучило много мање него прошле ноћи. Јасна дневна светлост ули деци нову храброст. Сташи се у срцу појави нада: чим их је Саба стигао, онда и потера може учинити исто то. Ово одмах саопшти Нели, а она му се осмехну, први пут откако су били уграбљени.</p>

  <p>— А кад ће нас стићи? — запита француски да их Идрис не би могао разумети.</p>

  <p>— Не знам. Можда већ данас, можда сутра, а можда за два или три дана.</p>

  <p>— Али нећемо натраг ићи на камилама?</p>

  <p>— Не. Доћи ћемо само до Нила, па Нилом до Ел-Васте.</p>

  <p>— Ох, то је добро!</p>

  <p>Јадна Нела, која је раније тако волела ово јахање, сада га је очевидно била сита.</p>

  <p>— Нилом... у Ел-Васту и татици! — поче понављати сањивим гласом.</p>

  <p>И како се на ранијем одморишту није ваљано испавала, заспала је поново дубоким сном каквим се спава пред зору после великог умора. Бедуини су, међутим, гонили камиле без предаха и Сташа опази да узимају правац ка унутрашњости пустиње.</p>

  <p>Хотећи да поколеба Идриса, који је био сигуран да ће умаћи пред потером, а да му истовремено покаже како он на њу рачуна као на нешто сигурно, Сташа рече:</p>

  <p>— Удаљујете се од Нила и од Бар-Јусефа, али вам то ништа неће помоћи, јер вас они неће тражити крај обале где је село до села, него у дубини пустиње.</p>

  <p>А Идрис запита:</p>

  <p>— Откуд знаш да се удаљујемо од Нила кад одавде не можеш опазити обале?</p>

  <p>— Јер нас сунце, које је на источној страни неба, греје у леђа; то значи да смо скренули на запад.</p>

  <p>— Ти си мудар дечак — рече Идрис с признањем.</p>

  <p>А мало затим додаде:</p>

  <p>— Али нити ће нас потера стићи, нити ћеш нам ти побећи.</p>

  <p>— Не — одговори Сташа — ја нећу побећи... сем с њом.</p>

  <p>И показа на заспалу Нелу. х</p>

  <p>До подне су јурили готово без предаха, али кад сунце одскочи високо на небу и поче пећи, камиле, које се по природи мало зноје, облише се знојем и њихов трк постаде много спорији. Караван поново опколи стење и камењар. Све чешће се јављаху кланци који се за време киша претварају у корита потока или такозвани кхори. Бедуини се најзад зауставише у једном од њих потпуно скривеном међу стењем. Али тек што су сјахали с камила, нададоше вику и полетеше напред, сагињући се сваког часа и бацајући камење преда се. Сташи, који још није био сишао са седла, показа се чудан призор. Из сухог жбуња којим је било обрасло дно кхора измилела је велика змија и, вијући се муњевитом брзином између раздробљенога камења, бежала је у неко своје познато скровиште. Бедуини су је јурили бесно, а у помоћ им притече Гебр с ножем у руци. Али је земљиште било неравно, те је било тешко погодити змију каменом, а тако исто приковати је ножем — и убрзо се сва тројица вратише с видним страхом на лицу.</p>

  <p>И зачуше се обични арапски узвици:</p>

  <p>— Алах!</p>

  <p>— Бисмилах!</p>

  <p>— Машалах!</p>

  <p>Затим оба Суданца почеше гледати Сташу неким чудним, истовремено испитивачким и упитним погледом, а он их уопште није разумео шта хоће.</p>

  <p>Међутим и Нела сјаха с камиле и мада је била мање уморна него те ноћи, Сташа јој простре абу у хладовини на равноме месту и рече јој да легне да би могла, како је говорио, испружити ножице. Арабљани се латише подневног оброка који се састојао само од двопека, урми и гутљаја воде. Камиле нису појили јер су пиле ноћас. Лица Идриса, Гебра и бедуина била су стално забринута и отпочинак је пролазио без речи. Најзад Идрис позва Сташу на страну и поче га испитивати тајанствена и немирна лица.</p>

  <p>— Јеси ли видео змију?</p>

  <p>— Видео сам.</p>

  <p>— Ниси ли је ти зачарао да нам се појави?</p>

  <p>— Нисам.</p>

  <p>— Стићи ће нас нека несрећа, јер ове будале нису успеле да убију змију!</p>

  <p>— Стићи ће вас вешала.</p>

  <p>— Ћути. Да твој отац није чаробњак?</p>

  <p>— Јесте — одговори Сташа без колебања, јер је у том тренутку разумео да ти дивљи сујеверни људи сматрају појаву змије рђавим знаком и наговештајем да им бекство неће успети.</p>

  <p>— Онда нам је твој отац послао — одговори Идрис — али је морао знати да се ми за његове враџбине можемо теби осветити.</p>

  <p>— Ништа ми нећете учинити јер би за неправду учињену мени платили Фатимини синови.</p>

  <p>— И то си већ схватио? Али не заборави да би те крв облила под Гебровим корбачем да није било мене, и тебе и малу бинт.</p>

  <p>— Зато ћу се заузети за тебе, а Гебр ће стићи на уже.</p>

  <p>На то га Идрис осмотри један тренутак, као са чуђењем, и рече:</p>

  <p>— Наш живот још није у твојим рукама, а ти нам већ говориш као да си наш господар...</p>

  <p>А мало затим додаде:</p>

  <p>— Чудан си ти „улед” (дечак) и таквога још нисам видео. Досад сам био добар према вама, али се ти пази и не прети.</p>

  <p>— Бог кажњава издајство — одговори Сташа.</p>

  <p>Било је јасно даје сигурност с којом је дечак говорио у вези с рђавим знаком, какав је змија што успева да побегне, веома много узнемирила Идриса. Кад је већ сео на камилу, понови неколико пута: „Да! Ја сам био према вама добар!” као да је за сваки случај хтео то урезати Сташи у памет, а онда поче одбројавати зрна на бројаницама направљеним од љусака ораха „дум” и молити се.</p>

  <p>Око два часа после подне настаде необична врућина, иако је било зимско доба. На небу није било ни облачка, али су ивице видика посивеле. Над караваном је летело неколико јастребова и њихова широко раширена крила бацала су покретне, црне сенке на сиви песак. У жарком ваздуху осећало се нешто као паљевина. Не успоравајући трку, камиле почеше чудно бректати. Један од бедуина приближи се Идрису.</p>

  <p>— Прети неко зло — рече.</p>

  <p>— Какво? — запита Суданац.</p>

  <p>— Зли дуси су пробудили ветар који спава на западу пустиње и он је устао с песка и лети к нама.</p>

  <p>Идрис се мало подиже у седлу, погледа у даљину и одговори:</p>

  <p>— Тако је. Иде са запада и југа, али он није тако бесан као кмасин.</p>

  <p>— Пре три године је ипак крај Абу-Хамеиа засуо цео караван, а открио га тек прошле зиме. Уала! Може имати доста силе да запуши камилама ноздрве и да исуши воду у мешинама.</p>

  <p>— Треба похитати да нас захвати само једним крилом..</p>

  <p>— Летимо му у сусрет и нећемо моћи да га избегнемо.</p>

  <p>— Што пре дође, пре ће отићи.</p>

  <p>Кад то рече, Идрис удари камилу корбачем, а за њим учинише исто и остали. За неко време само су се чули тупи удари дебелих бичева, као пљескање руку, и узвици: „Јала!...” На југозападу раније беличасти видик постаде таман. Жега је трајала стално и сунце је пекло главе јахача. Јастребови су свакако били узлетели веома високо, јер су сенке њихових крила биле све мање и на крају сасвим ишчезнуше.</p>

  <p>Постаде загушљиво.</p>

  <p>Арабљани су викали на камиле док им се нису сасушила грла, онда ућуташе и настаде гробна тишина, прекидана стењањем животиња. Две мале пустињске лисице повеликих ушију промакоше поред каравана бежећи на супротну страну.</p>

  <p>Онај бедуин који је раније разговарао с Идрисом јави се поново неким чудним, као туђим гласом:</p>

  <p>— То неће бити обичан ветар. Гоне нас зле враџбине. Свему је крива змија...</p>

  <p>— Знам — одговори Идрис.</p>

  <p>— Погледај, дршће ваздух. То не бива зими.</p>

  <p>Одиста је жарки ваздух почео дрхтати, а због обмане очију јахачима се чинило да дрхти и песак. Бедуин скиде с главе капу мокру од зноја и рече:</p>

  <p>— Срце пустиње бије од страха.</p>

  <p>Уто се други бедуин, што је јахао на челу као водич камила, окрете и повика:</p>

  <p>— Иде већ! Иде!</p>

  <p>И заиста се ветар приближавао. У даљини се појави нешто као таман облак, који је пред очима постајао све виши и приближавао се каравану. Покретоше се наоколо и најближи слојеви ваздуха и ветар наједном поче ковитлати песак. Овде-онде стварали су се левци, као да је неко вртео штапом пустињску површину. Местимично су се подизали хитри ковитлаци, као стубови, доле танки а горе развијени као перјанице. Али све то потраја трен ока. Облак који је први видео водич камила долете невероватном брзином. Људе и животиње удари нешто као крило џиновске птице. За један тренутак очи и уста јахача напунише се прашином. Облаци прашине прекрише небо, прекрише сунце и на земљи настаде мрак. Људи почеше губити једни друге из вида, а чак и најближе камиле назирале су се као кроз маглу. Дозивања водича и рику животиња заглуши не шум — јер у пустињи нема дрвећа — него хука вихора. У ваздуху се осећао такав мирис какав се осећа од угљене чађи. Камиле се зауставише и, окренувши се низ ветар, пружише дуге вратове надоле тако да су им ноздрве додиривале песак.</p>

  <p>Суданци ипак не допустише да се стане, јер каравани који се зауставе за време урагана често бивају засути. Тада је најбоље јурити заједно с вихором, али Идрис и Гебр нису могли ни то учинити, јер би се на тај начин враћали у Фајум откуд су се надали потери. Зато, кад први талас прође, потераше наново камиле.</p>

  <p>Настаде тренутна тишина, али се црвенкасти мрак разбијао врло лагано, јер се сунце није могло пробити кроз облаке што су лебдели у ваздуху. Тежа и крупнија зрнца песка почеше ипак падати и испунише све пукотине и прегибе на седлима и задржаше се у наборима одеће. Са сваким дахом људи и животиње увлачили су у себе прашину, која је дражила њихова плућа и хрскала им под зубима.</p>

  <p>Ветар је при том могао поново духнути и заклонити потпуно све. Сташи тада паде на памет: кад би се у часу такве помрчине нашао с Нелом на једној камили, могао би је окренути и побећи низ ветар на север. Ко зна да ли би их опазили у помрчини и вртлогу стихије, а ако би успели да дођу до неког села на Бар-Јусефу или Нилу, били би спасени. Идрис и Гебр не би се чак усудили да их гоне, јер би одмах пали у руке месних „заптија”.</p>

  <p>Размисливши о свему томе, Сташа гурну Идриса у раме и рече:</p>

  <p>— Дај ми чутуру с водом.</p>

  <p>Идрис не одби, јер мада су јутрос прилично скренули у пустињу и били доста далеко од реке, имали су доста воде, а камиле су се за ноћнога одмора добро напиле.</p>

  <p>Осим тога, као човек који познаје пустињу, знао је да после урагана обично наилази киша и зачас претвара осушене „кхоре” у потоке.</p>

  <p>Сташа је стварно био жедан, те се напи добро, а онда гурну Идриса поново у раме, не враћајући му чутуре:</p>

  <p>— Заустави караван.</p>

  <p>— Зашто? — запита Суданац.</p>

  <p>— Зато што хоћу да се преместим на камилу мале бинт и да јој дам воде.</p>

  <p>— Дина има већу чутуру од моје.</p>

  <p>— Али је прождрљива и сигурно ју је испила. А сигурно се и много песка сасуло у седло које сте направили као корпу. Дина не може ту ништа учинити.</p>

  <p>— Зачас ће се ветар подићи и опет ће све засути.</p>

  <p>— Утолико ће пре малој бинт бити потребна помоћ.</p>

  <p>Идрис удари камилу бичем — и јахали су неко време ћутке.</p>

  <p>— Зашто не одговараш? — запита Сташа.</p>

  <p>— Јер размишљам да ли је боље да ти вежем руке наопако.</p>

  <p>— Ти си полудео.</p>

  <p>— Нисам. Али сам погодио шта си хтео учинити.</p>

  <p>— Потера ће нас и тако стићи, па не морам то чинити.</p>

  <p>— Пустиња је у божјим рукама.</p>

  <p>Поново умукоше. Крупнији песак је попадао; у ваздуху је остао само фини, црвени прах, нешто као иње кроз које је сунце просијавало као бакарна табла. Али се већ видело даље. Пред караваном се пружала сада равница, а на њеном крају оштре очи Арабљана опазише поново облак. Био је он виши од ранијег, а осим тога из њега су избијали као неки стубови, као џиновски димњаци раширени при врховима. Кад то видеше Арабљани и бедуини, срца им задрхташе јер познадоше велике пешчане ковитлаце. Идрис подиже руке и приближивши шаке ушима, поче ес клањати вихору што је долетао. Његова вера у јединога бога пије му сметала — како се видело — да слави и друге и да их се боји, јер је Сташа јасно чуо како је говорио:</p>

  <p>Господе, ми смо твоја деца, немој нас прогутати!</p>

  <p>А „Господ” је баш долетео и ошинуо камиле тако страховито, да умало не попадаше на земљу. Животиње се сада скупише у збијену гомилу, глава окренутих ка средини. Читаве масе песка се покретоше. Караван обави још гушћи мрак него раније, а кроз тај мрак су летели поред јахача неки још тамнији, нејасни предмети, као огромне птице или камиле разјурене заједно с ураганом. Арабљане обузе страх, чинило им се да су то духови људи и животиња што су изгинули под песком. Сред хуке и фијука вихора чули су се чудни гласови, час налик на јецање, час на смех, час па дозивање у помоћ. Али су то биле варке. Каравану је претила ето пута страшнија, стварна опасност. Суданци су добро знали да, ако који од великих ковитлаца који су се непрестано стварали у крилу урагана, дохвати и њих у своје крило, онда ће свалити јахаче и разјурити камиле, а ако се преломи и свали на њих, онда ће за трен ока засути над њима огромну пешчану гомилу у којој ће чекати док следећи ураган не открије њихове костуре.</p>

  <p>Сташи се вртело у глави, нестајало му је даха у грудима и заслепљивао га је песак. Али му се на часове чинило да чује плач и дозивање Нелино, те је мислио само о њој. Користећи се тиме што су камиле стајале у збијеној гомили и што Идрис није могао на њега пазити, решио се да кришом допуже до девојчетове камиле, али не више да побегне, него да јој помогне и да је охрабри. Али тек што је био скупио ноге пода се и пружио руку, хотећи да се ухвати за ивицу Нелиног седла, кад га зграби огромна Идрисова шака. Суданац га зграби као перце, стави преда се и поче га везивати палмовим ужетом, а кад му веза руке, пребаци га преко седла. Сташа стиште зубе и опираше се колико је могао, али узалуд. Како је имао сасушено грло и засута уста, није могао, а ни хтео, убеђивати Идриса да је само желео да помогне девојчици, а не да бежи.</p>

  <p>А часак касније, осећајући да се гуши, он поче викати пригушеним гласом:</p>

  <p>— Спасавајте малу бинт! Спасавајте малу бинт!</p>

  <p>Али су Арабљани више волели да мисле о сопственом животу. Вејавица постаде тако страшна да се они не могоше одржати на камилама, нити се камиле могоше зауставити на једноме месту. Два бедуина, као и Хамис и Гебр, скочише на земљу да би држали животиње за конопце привезане за уларе под доњом вилицом. Идрис гурну Сташу на задњи део седла, па учини то исто. Животиње су шириле ноге што су више могле да би се одупрле бесном вихору, али нису имале довољно снаге и караван се поче час лаганије, час брже вртети и узмицати под притиском, шибан шљунком као стотинама бичева и песком који је бо као игле. Каткад је вихор копао рупе под њиховим ногама, а понекад би опет песак и шљунак, одбијајући се од камиљих бокова, за трен ока стварали гомиле које су допирале до њихових колена и више. Тако је протицао час за часом. Опасност је постајала све страшнија. Најзад Идрису би јасно да је једини спас да седну на камиле и лете заједно с вихором. Али то би значило враћати се према Фајуму, где су их чекали египатски судови и вешала.</p>

  <p>— Ех, шта да се ради! — помисли Идрис. — Ураган је задржао и потеру, а кад престане, кренућемо опет на југ.</p>

  <p>И поче викати да се седа на камиле.</p>

  <p>Али се уто деси нешто што потпуно промени стање ствари.</p>

  <p>Наједном, кроз тамне, готово црне облаке песка проби се плавичаста светлост. Мрак постаде још гушћи, али истовремено наста грмљавина, која је спавала на висинама па је вихор пробудио, и поче се ваљати између Арапске и Либијске пустиње — силна, страшна, рекло би се гневна. Изгледало је да се с неба сваљују брда и стење. Заглушни тресак се појачавао, растао, тресао је свет, облећући цело обзорје — на местима се проламао тако страховито као да се попуцани небески свод рушио на земљу; — онда се опет ваљао с глувом, отегнутом грмљавином; па је опет загрмео, опет се ломио, заслепљивао муњом, ударао громовима, спуштао се, дизао, хучао и тако без престанка.<a id="n4" href="../Text/notes.html#e4"><sup>4</sup></a></p>

  <p>Ветар се утиша као пренеражен, а кад се после дужег времена негде у бескрајној даљини иза грмљавине заклопише резе небеса, настаде мртва тишина.</p>

  <p>Али тренутак доцније, у тој тишини се разлеже глас водича:</p>

  <p>— Бог је победио вихор и олују! Спасени смо!</p>

  <p>Кретоше. Али их је обавијала тако непробојна ноћ да се људи нису могли видети, мада су камиле трчале близу једна другој, и сваки час су се морали дозивати гласно да се не би погубили. С времена на време блиставе плаве или црвене муње осветљавале су пешчано пространство, али после њих се спуштала тако густа помрчина да је била као опипљива. Поред свег охрабрења које водичев глас ули у срца Суданцима, немир их још није напуштао, баш зато што су се кретали насумце, не знајући управо на коју страну иду — да ли се врте укруг, или се враћају на север. Животиње су се сваког часа спотицале и нису могле јурити брзо, а поред тога дисале су некако тако чудно и гласно да се јахачима чинило као да то цела пустиња дише од страха. Најзад падоше велике капи кише, која готово увек долази после урагана и истовремено се јави кроз помрчину водичев глас:</p>

  <p>— Кхор!...</p>

  <p>Били су над кланцем. Камиле се задржаше, а онда опрезно почеше силазити надоле.</p>

</body>

</html>