<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XLI</h1>

  <p>После кратког одмора под бедемима Луеле Сташа крете с Калијем на челу триста ратника још пре заласка сунчева ка Фумбиној боми, јер је хтео да удари на Самбуре ноћу, рачунајући на то да ће „огњене змије” у помрчини направити јачи утисак. Пут од Луеле до планине Боко, на којој се бранио Фумба, износио је девет часова, рачунајући и одморе, тако да су се нашли под тврђавом тек ОКО три часа по поноћи. Сташа заустави ратнике, па, наредивши мм да за неко време нико не писне, поче осматрати положај. Врх планине на којем су се били притајили браниоци био је мрачан, а Самбури су међутим ложили много ватри. Њихов сјај осветљавао је стрме стране стене и огромно дрвеће које је расло у њеном подножју. Издалека је већ допирао потмули глас бубњева, узвици и песма ратника, који очевидно нису жалили помбу, желећи да прославе блиску, већ коначну победу. Сташа се помаче на челу свога одреда још ближе, тако да га је на крају делило од последњих ватри не више од стотину корака. Није било ни трага логорским с ватрама, а ноћ без месечине није допуштала дивљацима да сагледају Кинга, којега је поред тога заклањало жбуње. Седећи на његову врату, Сташа тихо издаде последње заповести, после чега даде Калију знак да потпали једну од припремљених ракета. Црвена трака уз сиктање узлете високо под тамно небо, онда се с треском расу у киту црвених, плаветних и златних звезда. Сви гласови умукоше и настаде часак глухе тишине. Неколико секунди касније узлетеше још две огњене змије као с пакленим кикотом, али овога пута управљене водоравно право на логор Самбура, а истовремено се разлеже Кингова рика и дрека триста Ва-хима, који у неодољивом налету појурише напред, наоружани асагајима, буџама и ножевима. Поче битка, утолико страшнија што је вођена у помрчини, јер у гужви ратници намах погасише све ватре. Али одмах на почетку Самбуре обузе луди страх чим видеше огњене змије. То што се десило превазилазило је потпуно њихов разум. Знали су само да су напала на њих некаква страшна створења и да им прети ужасна и неизбежна пропаст. Већи део њих је бежао пре но што су их дохватила копља и буџе Ва-хима. Жесток отпор давало је стотину и педесетак ратника које је успео да скупи око себе Мамба; али кад при севањима ракета угледаше огромну звер и на њој човека обучена у бело и кад им до ушију допре пуцањ пушке из које је с времена на време пуцао Кали, и они изгубише одважност. Кад Фумба на брду угледа прву ракету која је пукла на висини, и сам паде од страха на земљу и лежаше неколико минута као мртав. Али кад се прибрао, по очајничком урлању ратника схвати да доле некакви духови уништавају Самбуре. Тада му у глави сину мисао да би се гнев тих духова могао окренути и против њега, ако им не би притекао у помоћ; а како је пропаст Самбура била за њега спасење, он скупи све своје ратнике, извуче се из боме кроз споредан, скривени излаз и пресече пут већем делу оних који су бежали. Сада се битка претвори у покољ. Бубњеви Самбура престадоше да грме. У помрчини, коју су парале само црвене муње које је избацивао Кали из пушке, разлегало се урлање убијених, потмуло ударање буџа о штитове и јауци рањеника. За милост нико није молио, јер црнци за њу не знају. Бојећи се да у мраку и гужви не рани своје људе, Кали најзад престаде пуцати и дохвативши Гебров мач, полете међу непријатеље. Самбури су сада могли бежати с планина ка својим границама само једном клисуром, али како је ту клисуру затворио са својим ратницима Фумба, то се од читаве војске спасоше само они који су се бацили на земљу и допустили да их живе ухвате, мада су знали да их чека страховито ропство или чак скора смрт од победничке руке. Мамба се бранио јуначки, док му ударац буџом не размрска лобању. Његов син, млади Фару, паде у руке Фумби, а овај нареди да га вежу као будућу жртву захвалницу духовима који су дошли у помоћ.</p>

  <p>Сташа није потерао страшнога Кинга у борбу, само му је допустио да риче, што је још више плашило непријатеља. Сам није опалио ниједанпут из своје енглеске пушке на Самбуре, јер је најпре, напуштајући Луелу, обећао малој Нели да неће никога убити, а затим — стварно није имао воље да убија људе који нису учинили ништа рђаво ни њему нити Нели. Довољно је било што је Ва-химима обезбедио победу и што је ослободио Фумбу опседнутог у великој боми. И ускоро, кад Кали дотрча с вешћу о коначној победи, нареди му да прекину битку, која је још беснела у честарима и у кршу и коју је продужавао разјарени стари Фумба.</p>

  <p>Али пре но што је Кали успео да је умири, настаде дан. Као што је обично око повратника, сунце брзо изгреја иза планина и прели јасном светлошћу бојиште, на којем је лежало преко двеста лешева Самбура избодених копљима или премлаћених буџама. После некога времена, кад је битка најзад престала и док је само радосно урлање Ва-хима реметило јутарњу тишину, јави се поново Кали, али тако потиштен и тужна лица да се већ издалека могло познати да га је снашла нека несрећа.</p>

  <p>И доиста, дошавши пред Сташу, поче се тући песницама по глави и викати жалосно:</p>

  <p>— О, велики господару, Фумба куфа! Фумба куфа (убијен)!</p>

  <p>— Убијен? — понови Сташа.</p>

  <p>Кали исприча шта се десило и из његових речи би јасно да је разлог несрећи била само Фумбина разјареност. Кад је битка већ била престала, хтео је још да дотуче два Самбура и један од њих га ударио копљем.</p>

  <p>Вест се разнесе за трен ока међу свима Ва-химима и око Калија се направи гужва. Часак касније шест ратника донеше на копљима старога краља, који није био убијен, него тешко рањен, па је пре смрти хтео још да види силнога господара који седи на слону, правога победиоца Самбура.</p>

  <p>И доиста се у његовим очима неизмерно дивљење борило с мраком којим их је заклањала смрт, а његове бледе усне, развучене од „пелела”, шапутале су тихо:</p>

  <p>„Јанциг! Јанциг!...”</p>

  <p>Али му се одмах затим глава затурила уназад, уста се широко отворила и — он издахну.</p>

  <p>Кали, који га је волео, бризну у плач и баци се на његове груди. Међу ратницима једни се почеше ударати у главу, други извикивати Калија за краља и „јанциговати” у његову част. Неки попадаше пред младим владаром на лица. Не зачу се ниједан противан глас јер је владавина припадала Калију, не само по праву као најстаријем Фумбином сину, него и као победиоцу.</p>

  <p>Међутим, у кућама чаробњака јави се у боми на врху планине дивља рика злога Мзиму, иста онаква какву је Сташа чуо у првоме сеоцету црначком, али овога пута није била управљена против њега, него је тражила да се побију заробљеници зато што је убијен Фумба. Бубњеви почеше лупати. Ратници се уредише у дуги ланац, по три човека у реду, и заиграше војничку игру око Сташе, Калија и Фумбина тела.</p>

  <p>„Оа, оа, јах, јах!” — понављали су сви гласови; главе су се климале уједначеним покретима надесно и налево, блескале су беоњаче, а оштрице копаља блистале су на јутарњем сунцу.</p>

  <p>Кали устаде и обративши се Сташи, рече:</p>

  <p>— Велики господар довести у бому биби и настанити се у Фумбиној кући. Кали бити краљ Ва-хима, а велики господар краљ Калијев.</p>

  <p>Сташа климну главом у знак пристанка, али остаде још неколико часова јер је и њему и Кингу био потребан одмор.</p>

  <p>Отишао је тек пред вече. Док њега није било, људи су покупили тела изгинулих Самбура и побацали их у оближњу дубоку провалију, над којом се одмах узвитлаше јата јастребова, чаробњаци су учинили припреме за Фумбин погреб, а Кали узе власт као једини господар живота и смрти свих поданика.</p>

  <p>— Знаш ли ти ко је Кали? — запита Сташа девојчицу кад су се враћали из Луеле.</p>

  <p>Нела га погледа зачуђено.</p>

  <p>— То је твој бој.</p>

  <p>— Аха, бој! Кали — то ти је сада краљ свих Ва-хима!</p>

  <p>Нелу силно обрадова ова вест. Та нагла промена, по којој је некадашњи роб свирепога Гебра, а потом покорни слуга Сташин, постао краљ, учини јој се као нешто изванредно и у исти мах нечувено забавно.</p>

  <p>Ипак Линдеова опаска да су црнци као деца која нису способна да запамте шта је било јуче, што се Калија тиче, није била на своме месту. Чим се Сташа и Нела појавише у подножју планине Боко, млади монарх журно им истрча у сусрет, поздрави их обичним знацима покорности и радости и понови речи које је већ раније изрекао:</p>

  <p>— Кали бити краљ Ва-хима, а велики господар краљ Калијев.</p>

  <p>И обоје обасу готово божанским почастима, а особито се клањао пред целим народом Нели, јер је из искуства стеченог за <i>, </i>време путовања знао да се велики господар више брине о малој биби, него о самом себи.</p>

  <p>Кали их свечано одведе на врх у престону бому, па им даде Фумбину кућу, која је била налик на велику колибу, подељену на неколико одаја. Ва-химкама, које су заједно с њима дошле из Луеле и које се нису могле довољно нагледати добре Мзиму, рече да у првој одаји разместе чабрице с медом и киселим млеком, а кад сазнаде да је биби, уморна од путовања, заспала, нареди свим становницима да буде најдубља тишина, иначе ће за казну језик одсећи. Али је решио да белим господарима још свечаније искаже поштовање и због тога, кад Сташа после краткога одмора изиђе пред колибу, он му се приближи и, поклонивши се, рече:</p>

  <p>— Сутра Кали наредити сахранити Фумбу и посећи за Фумбу и за Калија онолико робова колико обојица имају прстију на рукама, али за биби и за великога господара Кали наредити посећи Фаруа, Мамбиног сина, и венги, венги других Самбура које су Ва-хими похватали.</p>

  <p>А Сташа набра обрве и погледа својим челичним погледом Калију у очи, а онда одговори:</p>

  <p>— Забрањујем ти да то чиниш.</p>

  <p>— Господару — рече несигурним гласом млади црнац — Ва-хими увек сећи робове. Стари краљ умрети — сећи; млади краљ постати — сећи. Кад Кали не би наредити сећи их, Ва-хими би мислили да Кали није краљ.</p>

  <p>Сташа је гледао све строже.</p>

  <p>— Па шта? — запита. — А зар ти ништа ниси научио на Линдеовој планини и зар ниси хришћанин?</p>

  <p>— Јесам, о велики господару.</p>

  <p>— Онда, слушај! Ва-хими имају црне мозгове, али твој мозак треба да буде бео. Чим си постао њихов краљ, ти треба да их просветиш и да их научиш оно што си ти научио од мене и од биби. Они су као шакали и као хијене, начини од њих људе. Реци им да робље није слободно сећи, јер за крв незаштићених кажњава Велики Дух, којем се молимо ја и биби. Бели људи не убијају робље, а ти хоћеш према њима да будеш гори него што је био према теби Гебр — ти хришћанин! Срам те било, Кали! Измени старе, одвратне обичаје Ва- хима у добре, а за то ће те благословити бог и биби неће рећи да је Кали диваљ, глуп и рђав црнац.</p>

  <p>Ужасна дрека у колибама чаробњака заглуши његове речи. Сташа махну руком и настави даље:</p>

  <p>— Чујем! То ваш зли Мзиму хоће крв и главе заробљеника. Али ти знаш шта то значи и тебе он неће престрашити. А ја ти велим ово: узми бамбусову мотку, отиди у сваку од оних колиба и млати чаробњаке све док не почну рикати гласније од својих бубњева. А бубњеве избаци насред боме да сви Ва-хими виде и разумеју како их ти лупежи варају. У исти мах реци својим лудим Ва-химима оно што си говорио М’Руиним људима: да онде где је добра Мзиму људска крв не може бити проливена.</p>

  <p>Младога су краља очевидно увериле речи Сташине, јер га погледа нешто смелије и рече:</p>

  <p>— Кали истући, ах, истући чаробњаке! Избацити бубњеве и рећи Ва-химима да онде где је добра Мзиму није слободно никога убити. Али шта Кали треба учинити с Фаруом и са Самбурима који су убили Фумбу?</p>

  <p>Сташа је већ све био смислио и само је чекао то питање, те одговори:</p>

  <p>— Твој отац је погинуо и његов отац је погинуо, дакле глава за главу. Склопићеш с младим Фаруом крвни савез, па ће после тога племена Ва-хима и Самбуру живети у пријатељству, мирно ће гајити мањок и ићи у лов. Ти ћеш испричати Фаруу за Великог Духа, који је отац свих белих и црних људи, а Фару ће те волети као брата.</p>

  <p>— Кали сада имати бели мозак! — одговори млади црнац.</p>

  <p>И на томе се сврши разговор. Часак касније разлеже се поново дивља дрека, али већ не рђавога Мзиму, него двојице чаробњака, које је Кали млатио што је игда могао. Ратници, који су дотле стално окружавали Кинга у збијеном прстену, долетеше као без даха горе да виде шта се збива. И ускоро се и рођеним очима и по признању чаробњака уверише да је рђави Мзиму, пред којим су дотад дрхтали, само шупљи пањ превучен мајмуновом кожом.</p>

  <p>А кад младоме Фаруу јавише да му не само неће смрскати главу у част добре Мзиму и великога господара, него да Кали има да поједе комадић њега, а он комадић Калија, није хтео ушима веровати, а потом, кад дознаде коме има да захвали за свој живот, леже лицем на земљу пред улазом у Фумбину колибу и лежао је све док није изишла Нела и наредила му да устане. Тада он загрли својим црним рукама њену малу ногу и стави је на своју главу у знак да целог живота хоће да остане њен роб.</p>

  <p>Ва-хими су се веома чудили заповестима младога краља, али присутност непознатих гостију, које су сматрали за најсилније чаробњаке на свету, учини да се нико није смео успротивити.</p>

  <p>Стари се људи ипак нису радовали новим обичајима, а два чаробњака, схвативши да су се за њих добра времена завршила једном засвагда, зарекоше се да ће се страшно осветити краљу и дошљацима.</p>

  <p>Међутим, Фумбу сахранише свечано под стењем испод боме. Кали пободе на његовоме гробу крст од бамбуса, а црнци ставише неколико судова са помбом и сушеним месом „да му не би било дуго време и да не би ноћу плашио”.</p>

  <p>Кад Кали и Фару склопише крвно побратимство, Мамбино тело би предато Самбурима.</p>

</body>

</html>