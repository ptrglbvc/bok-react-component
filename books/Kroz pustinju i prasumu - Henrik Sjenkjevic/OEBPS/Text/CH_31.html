<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXXI</h1>

  <p>Настали су тешки дани очекивања, пуни страховања. Други напад наступи тек после недељу дана — и није био онако јак као први, али Нела се после њега осети још слабијом. Била је тако ослабела и смршала да то већ није била девојчица, него само сенка. Пламичак њенога живота тако је слабо тињао, те је изгледало да је довољно духнути па да се угаси. Сташа је видео да смрт не мора чекати трећи напад па да је однесе — и очекивао ју је свакога дана, свакога часа.</p>

  <p>И сам је био смршао и потамнео, јер је несрећа превазилазила његову снагу и његов разум. Па гледајући њено воштано лишце, свакога дана је говорио самоме себи: „Зар сам је зато пазио као очи у глави да бих је сахранио овде у џунгли?” — И никако није разумео зашто тако мора бити. Понекад је опет замерао себи што је ипак није довољно чувао, што није према њој био довољно добар, и тада му је таква жалост стезала срце да му је долазило да гризе рођене прсте. Било је просто сувише невоље.</p>

  <p>А Нела је сад спавала готово стално и може бити да ју је то задржавало у животу. Сташа ју је ипак будио по неколико пута дневно да би је нахранио. И тада, кад год киша није падала, молила га је да је износи на ваздух, јер се више није могла држати на ногама. Дешавало се пак да би чак и заспала на његовим рукама. Већ је знала да је веома болесна и да свакога дана може умрети. Кад би се осетила мало боље, разговарала је о томе са Сташом и то увек кроз плач, јер се бојала смрти.</p>

  <p>— Ја се више нећу вратити татици — говорила је једанпут — али ти реци татици да ми је било врло жао и замоли га да дође овамо к мени...</p>

  <p>— Вратићеш се — одговорио је Сташа.</p>

  <p>И није могао ништа више да говори, јер је био обрван тугом.</p>

  <p>А Нела је говорила даље, једва чујним, сањивим гласом:</p>

  <p>— И татица ће доћи и ти ћеш некада доћи... зар не?</p>

  <p>При тој помисли осмех разведри њено измршало лице, па ипак се мало после јави опет, још тише:</p>

  <p>— Али ми је тако жао...</p>

  <p>Кад то рече, наслони му главу на раме и поче плакати, а он савлада бол, приви је на груди и одговори живо:</p>

  <p>— Нела, ја се без тебе нећу вратити и... и никако не знам шта бих без тебе радио на свету.</p>

  <p>Настаде ћутање и тада Нела поново заспа. Сташа је однесе у дрво, али тек што изиђе напоље, с врха гребена дотрча Кали и машући рукама поче викати, узбуђена и престрашена лица:</p>

  <p>— Велики господару, велики господару!</p>

  <p>— Шта желиш? — запита Сташа.</p>

  <p>А црнац пружи руку и, показујући на југ, рече:</p>

  <p>— Дим!</p>

  <p>Сташа заклони очи руком и напрегнувши поглед у показаноме правцу стварно опази при светлости већ нискога сунца прамен дима који се дизао далеко у џунгли, међу врховима два још даља, доста висока брежуљка.</p>

  <p>Кали је сав дрхтао јер је сувише добро памтио страшно ропство код дервиша, а био је уверен да је то њихово логориште. И Сташи се чинило да то не може бити нико други него Смајин и у првоме тренутку исто тако се страшно препао. Само му је још то требало! Поред смртно болесне Неле — дервиши! И опет ропство, и опет повратак у Фашоду, а можда и у Картум, у Махдијеве руке или под Абдулахијев бич. Ако их ухвате, Нела ће умрети првога дана, а он ће остати роб до краја живота. А ако би чак некад и побегао, шта ће му живот, шта ће му слобода без Неле? Како би погледао у очи оцу или господину Раулисону кад би је дервиши после смрти бацили хијенама, а он не би могао рећи чак ни где јој је гроб.</p>

  <p>Такве мисли су му пролетеле кроз главу као муње. Наједном осети неодољиву жељу да погледа Нелу и упути се дрвету. Уз пут рече Калију да угаси ватру и да се не усуди да је ложи преко ноћи, па онда уђе.</p>

  <p>Нела није спавала и осећала се боље. И то одмах саопшти Сташи. Саба је лежао крај ње и грејао је својим огромним телом, а она га је миловала лако по глави и осмехивала се кад је њушком хватао танани прах од трулежи, што је лебдео у светлосноме појасу који су у дрвету правили последњи зраци сунца на заходу. Свакако је била боље расположена, јер се мало после обрати Сташи доста чилога изгледа:</p>

  <p>— А можда ја нећу умрети?</p>

  <p>— Разуме се да нећеш умрети — одговори Сташа. — Чим се после другога напада осећаш снажнија, онда трећи уопште неће ни наићи.</p>

  <p>А она поче да жмирка као да о нечем размишља, па рече:</p>

  <p>— Кад бих имала онакав горки прашак што ми је тако добро чинио после оне ноћи с лавовима, сећаш ли се, онда не бих мислила о смрти нимало, ни оволико!</p>

  <p>И показа на прстићу како би мало онда била спремна на смрт.</p>

  <p>— Ах — јави се Сташа — дао бих не знам шта за малчице кинина.</p>

  <p>И помисли да би, само кад би га имао доста, дао Нели и два прашка одједном, па би је онда завио у ћебе, посадио на коња преда се — и одмах би кренуо на супротну страну од оне на којој је било логориште дервиша.</p>

  <p>Међутим, сунце зађе и џунгла нагло потону у помрчину.</p>

  <p>Девојчица је поразговарала још једно пола часа, па онда заспа, а Сташа је и даље размишљао о дервишима и о кинину. Његова забринута, али изванредно довитљива глава поче да ради и ствара планове све смелије и смелије, све дрскије и дрскије. Најпре поче размишљати о томе да ли онај дим на јужној страни долази баш сигурно из Смајинова табора. То су, истина, могли бити дервиши, али су могли бити и Арабљани с обала океана, који су правили велике походе у дубину копна тражећи слонову кост и робље. Они нису имали ничег заједничког с дервишима, који су им кварили трговину. Могао је то бити исто тако табор Абисинаца или какво црначко брдско сеоце, до којега још нису допрли ловци на људе. Зар се не би требало уверити?</p>

  <p>Арабљани из Занзибара, из крајева Багамојо, из Вита и из Момбасе и уопште с океанске обале, били су људи који су стално у додиру с белим људима, па ко зна да ли се за велику награду не би прихватили да одведу њих обоје до неког од најближих пристаништа. Сташа је добро знао да такву награду може обећати и да ће његовом обећању поверовати. Паде му на памет још и друга мисао која га дубоко узбуди. Видео је он да су у Картуму многи дервиши, особито из Нубије, боловали од грознице скоро исто тако као и бели људи — па су се и они лечили кинином, који су отимали од Европљана или, ако је био скривен код Грка и Копта, отпадника од хришћанства, куповали га за суво злато. Могао се, према томе, надати да ће га Арабљани са океана свакако имати.</p>

  <p>„Идем”, говорио је себи Сташа, „идем ради Неле.”</p>

  <p>И размишљајући све дубље о своме положају, одлучи на крају да би требало ићи, па макар то био чак и Смајинов одред. Помисли да због потпуног прекида односа између Египта и Судана Смајин вероватно ништа не зна о томе да су они уграбљени из Фајума. Фатима се није могла с њим споразумети, те је та отмица била само њена лична замисао која је извршена уз припомоћ Хамиса, сина Хадигијева, затим Идриса, Гебра и двојице бедуина. Дакле, ти се људи ништа нису тицали Смајина из простог разлога што је међу њима познавао једино Хамиса, а о оним другима никад у животу није чуо. Тицала су га се једино његова рођена деца и Фатима. А можда их се баш зажелео и можда би се радо вратио к њима, особито ако му је досадила служба код Махдија. Крај Махдија очевидно није направио велику каријеру чим је морао да хвата робље чак богзна где иза Фашоде, уместо да управља силном војском или да влада каквом пространом земљом. — „Рећи ћу овако” — мислио је Сташа. — „Ако нас одведеш до неког пристаништа на Индијском океану и ако се вратиш с нама у Египат, влада ће ти опростити све кривице, састаћеш се с Фатимом и с децом, а осим тога господин Раулисон учиниће те богатим; ако не, онда више никад у животу нећеш видети децу и Фатиму.”</p>

  <p>И био је уверен да ће Смајин добро промислити пре но што одбије такву погодбу.</p>

  <p>Истина, све то није било извесно, могло је чак бити по живот опасно, али је исто тако могло бити спас из овог афричког бездана. Сташа се најзад поче чудити зашто га је могућност сусрета са Смајином у почетку тако преплашила — и како се тицало хитне помоћи за Нелу, он одлучи да пође још те ноћи.</p>

  <p>То је ипак лакше било рећи него учинити. Нешто друго је седети ноћу у џунгли крај добре ватре и у бодљикавој зериби, а нешто друго је заћи по помрчини у високу траву у којој у то доба лове лав, пантер и леопард; да и не говоримо о хијенама и шакалима. Дечак се ипак сети речи младога црнца кад је оно овај био отишао ноћу да тражи Сабу, па кад се вратио с њим, рекао: „Кали се бојати, али отићи.” И понови себи то исто: „Бојаћу се, али ћу ићи.”</p>

  <p>Ипак је чекао да изиђе месец јер је ноћ била необично мрачна, и тек кад се џунгла посребри његовим сјајем, позва Калија и рече:</p>

  <p>— Кали, води Сабу у дрво, затвори улаз трњем и ти и Меа чувајте ми госпођицу као очи у глави, а ја идем да видим какви су то људи тамо у ономе логоришту.</p>

  <p>— Велики господар узети са собом Калија и пушку што убија опаке звери. Кали не остати!</p>

  <p>— Остаћеш — рече одлучно Сташа — и забрањујем ти да идеш за мном!</p>

  <p>Онда ућута за тренутак, па се потом јави нешто муклим гласом:</p>

  <p>— Кали, ти си веран и разуман, па се надам да ћеш учинити ово што ћу ти рећи: ако се ја не бих вратио, а госпођица умре, онда је остави у дрвету, а око дрвета ћеш подићи велику зерибу и на кори ћеш изрезати ево овакав велики знак.</p>

  <p>И узевши два бамбуса, направи крст.</p>

  <p>Онда је овако говорио даље:</p>

  <p>— А ако пак биби не умре, али се ја не вратим, онда ћеш је поштовати и верно служити, а потом ћеш је одвести у свој народ и рећи ћеш ратницима Ва-хима да иду с њом стално на исток чак до Великога мора. Тамо ћеш наћи беле људе који ће вам дати много пушака, барута, огрлица, жице и онолико платна колико будете могли понети. Јеси ли разумео?</p>

  <p>А млади црнац се баци пред њим на колена, обгрли његове ноге и поче тужно понављати:</p>

  <p>— О бвана кубва! Вратити, вратити, вратити!</p>

  <p>Сташу дирну толика оданост црнога дечака, те се саже, стави му руку на главу и рече:</p>

  <p>— Иди у дрво, Кали, и... нека те бог благослови!</p>

  <p>Кад остаде сам, још је премишљао да ли да узме са собом магарца. То је било сигурније, јер лавови у Африци, исто онако као и тигрови у Индији, кад сретну човека на коњу или магарцу, увек скачу на животињу, а не на човека. Али се тада запита ко би у томе случају носио Нелин шатор и на чему би она сама јахала. И после тога одмах одбаци мисао да поведе магарца и крете пешице у џунглу.</p>

  <p>Месец је већ био испловио високо на небу, те је зато било знатно видније. Ипак се појавише тешкоће чим је дечак зашао у траву, која је била израсла тако високо да се у њој могао лако сакрити и човек на коњу. Чак се ни дању у њој није ништа видело на један корак, а како је тек било ноћу, када је месец осветљавао само њене врхове, а ниже је све било потонуло у дубоку таму. Под таквим околностима човек лако може изгубити правац, па може ићи укруг место да се креће напред; Сташу је ипак храбрила та мисао што је, најпре, логориште ка којем је ишао било удаљено од гребена највише три или четири енглеске миље, а затим што се дим показао међу врховима два истакнута брежуљка — према томе, ако не губи из вида брежуљке, није могао залутати. Али трава, мимозе и багрење заклањали су све. Срећом, на сваких неколико десетина корака уздизала су се гнезда термита, понекад висока по петнаест стопа. Под сваким гнездом Сташа је пажљиво намештао пушку, онда се пузао на његов врх и кад би угледао брежуљке који су се оцртавали црно према небу, силазио је и ишао даље.</p>

  <p>Само га је страх обузимао на помисао шта ће бити ако облаци заклоне месец и небо, јер би са онда нашао као под земљом. Али то није била једина опасност. Џунгла је просто ужасна ноћу, када се у тишини чује сваки глас, сваки корак и скоро сваки шум који праве бубе што миле по трави. Над њом лебди страх и ужас. Сташа је морао пазити на све, ослушкивати, бдети, обазирати се на све стране, глава му је морала бити као на шрафовима, а пушка у сваком секунду спремна да опали. Свакога часа му се чинило да се нешто приближава, прикрада, вреба. Понекад је опет чуо кретање траве и изненадни топот животиња што су бежале. Тада се домишљао да је поплашио антилопе, које и поред постављених стража спавају на опрезу, знајући да пуно страшних жутих ловаца лови по мраку у то доба. Али ено под разгранатим багремом црни се нешто велико! Можда је то камен, а можда носорог или биво који се, кад нањуши човека, трза из дремежа и одмах напада. А тамо опет иза црнога жбуна виде се две светле тачке. Хеј! Пушку к образу! То је лав! Не!... Узалудна је узбуна! То су свици, јер се само светлост подиже увис и лети над травом као звезда која косо пада. Сташа се пењао на термитска гнезда, не само да би се уверио иде ли у добром правцу него и ради тога да би обрисао хладан зној с ознојеног чела, да би одахнуо и да би сачекао док му се умири срце које је сувише ужурбано куцало. При том је био већ тако уморан да се једва држао на ногама.</p>

  <p>Али је ишао напред јер је мислио да тако треба да би се спасла Нела. После два часа изиђе на земљиште густо посејано камењем, где је трава била нижа и било знатно видније. Два истакнута брежуљка оцртавала су се исто онако далеко као и пре тога; међутим, ближе, попречно, пружала се стеновита литица, а за овом се дизала друга, виша, а обе су вероватно затварале неку долину или кланац налик на онај у којем је био затворен Кинг.</p>

  <p>Наједном, на неких триста или четири стотине корака надесно, Сташа опази на зиду стене ружичасти одблесак пламена.</p>

  <p>И стаде. Срце му је поново тако тукло да га је готово чуо у ноћној тишини. Кога ће тамо доле видети? Арабљане са источних обала? Смајинове дервише или пак дивље црнце који су напустили завичајна сеоца па се скривају пред дервишима у неприступачне планинске честаре? Хоће ли наћи смрт, или ропство, или пак спасење за Нелу?</p>

  <p>Требало се у то уверити. Више није могао нити хтео да се повлачи. Мало после поче се прикрадати ватри, идући што је могао тише и задржавајући дах у грудима. Прешавши тако једно сто корака, зачу изненада са стране џунгле фрктање коња — и поново се заустави. При месечевој светлости изброја их пет. За дервише то је било мало, али је претпостављао да су можда остали скривени у високој трави. Само се чудио што крај њих нема никаквих стража и што те страже не ложе ватре да би плашиле дивљу зверад. Али је захваљивао богу што је тако било јер се могао кретати неопажен.</p>

  <p>Светлост на стењу бивала је све сјајнија. Пре но што прође четврт часа, Сташа се нађе на месту према којем је била стена најјаче осветљена, што је показивало да ватра мора бити под њом.</p>

  <p>Тада се пузећи довуче лагано до ивице и погледа доле.</p>

  <p>Прва ствар која му паде у очи био је велики шатор; пред шатором је стајао пољски платнени кревет, а на њему је лежао човек одевен у бело европско одело.</p>

  <p>Мали, можда дванаестогодишњи црнац дометао је суво грање на ватру која је осветљавала зид стене и редове црнаца што су спавали под њим, с обеју страна шатора.</p>

  <p>Сташа се за трен ока спусти по стрмини на дно кланца.</p>

</body>

</html>