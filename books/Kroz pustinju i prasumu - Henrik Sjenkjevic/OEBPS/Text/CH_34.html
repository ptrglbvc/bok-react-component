<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXXIV</h1>

  <p>Сутрадан је јутарње сунце обасјало чудан призор. Сташа је ишао дуж стене, заустављао се пред сваким црнцем, шкропио му чело водом и изговарао над њим речи светога крштења. А они су спавали, руке и ноге им дрхтале, главе им биле опуштене на груди или подигнуте увис, још живи, а већ налик на мртваце. И тако се вршило крштење заспалих људи, у јутарњој тишини, у сунчевом сјају, у немој пустињи. Тога дана је небо било без облака, високо, сивоплаво и као тужно.</p>

  <p>Линде је још био при свести, али све слабији. После превијања даде Сташи хартије затворене у лимену кутију, препоручи му да их чува и не рече му више ништа. Већ није могао јести, али га је жеђ ужасно мучила. Доста пре заласка сунца поче бунцати. Викао је на неку децу да не пливају далеко по језеру, најзад се поче трести од дрхтавице и хватати руком за главу.</p>

  <p>Већ сутрадан уопште није познавао Сташу, а три дана касније умре у само подне, не дошавши к свести. Сташа га оплака искрено, па га онда с Калијем однесе у оближњу уску пећину, чији отвор затрпаше трњем и камењем.</p>

  <p>Малога Насибуа поведе Сташа у „Краков”, а Калију нареди да стражари на месту где је стајала храна и да ноћу ложи велику ватру крај заспалих. Он је стално трчкарао између два кланца, превозио торбе, оружје, а нарочито метке од ремингтонки, па је из тих метака вадио барут и правио мину да разбије стену што затвара Кинга. Срећом, Нелино здравље се знатно поправило после свакодневних доза кинина, а разноврсност хране окрепила јој је снагу. Сташа ју је ипак напуштао увек нерадо и са страхом, а кад је одлазио, није јој допуштао да излази из дрвета и затварао је отвор бодљикавим багремовим грањем. Како се на њега свалише многи послови, он ју је ипак морао остављати под заштитом Мее, Насибуа и Сабе, на којега је уосталом највише рачунао. Више је волео да по неколико пута дневно иде по торбе у Линдеово логориште него да оставља девојчицу саму за дуже време. Страшно се намучио послом, али је његово гвоздено здравље издржавало све напоре. Па ипак су тек после десет дана торбе биле раздељене, мање потребне склоњене су у пећине, потребније пренесене у „Краков” — коњи су доведени исто тако на гребен, а на коњима је превезено много ремингтонки, које је имао да понесе Кинг.</p>

  <p>За то време у Линдеову логоришту с времена на време понеки од заспалих црнаца скакао би у предсмртном грчу болести, бежао у џунглу и више се није враћао. Ипак је било и таквих који су умирали на месту, а понеки су, јурећи насумце, разбијали главе о стење у самоме логоришту или недалеко од њега. Њих је Кали морао да сахрањује. После две недеље остао је још само један, али је тај убрзо умро у сну — од изнемоглости.</p>

  <p>Најзад дође време да се стена баци у ваздух и да се Кинг ослободи. Он је већ био тако припитомљен, да је на заповест хватао Сташу сурлом и стављао га себи на врат. Привикао се да носи терете, које му је Кали товарио на леђа по бамбусовим лествицама. Нела је тврдила да га оптерећују сувише, али је то све за њега била играчка и тек торбе наслеђене од Линдеа могле су представљати озбиљнији терет. Са Сабом, због којега се с почетка узнемиравао чим би га видео, сад се већ непоколебљиво спријатељио и забављао на тај начин што га је обарао сурлом на земљу, а Саба се правио да уједа. Понекад је пак изненадно поливао пса водом, што је овај сматрао врло рђавом шалом.</p>

  <p>А деца су се највише радовала томе што је ова разумна животиња, која озбиљно мисли, разумела све што су од ње желели и схватала је не само сваку заповест него и сваку жељу, па чак и сваки миг. У томе погледу слонови неупоредиво превазилазе све домаће животиње, а Кинг је несумњиво превазилазио Сабу, који је на све Нелине опомене махао репом, а потом је радио шта је хтео. Кинг је после неколико недеља схватио одлично да је, на пример, Сташа особа коју треба највише слушати, а особа о којој се највише сви брину — Нела. Зато је најпажљивије извршавао Сташине заповести, а највише је волео Нелу. На Калија се мање освртао, а Меу је потпуно омаловажавао.</p>

  <p>Пошто је спремио мину, Сташа је увуче у најдубљу пукотину, онда пукотину сасвим залепи глином, остављајући само мали отвор кроз који је висио фитиљ, испреден од сувих палмових влакана и уваљан у истуцан барут. Најзад дође одлучни тренутак: Сташа лично запали канап уваљан у барут, онда полете што је брже могао у дрво, у које је пре тога све позатварао. Нела се бојала да се Кинг сувише не преплаши, али је дечак умири најпре тиме што је изабрао дан кад је изјутра прошла олуја с грмљавином, а затим и тиме што је увери да дивљи слонови често слушају тресак громова кад се небеске стихије разбесне над џунглом. Ипак су седели и бројали минут за минутом, а срца су им тукла. Најзад, страшан тресак тако узбурка ваздух да силни баобаб задрхта од врха па све до корена, а остаци неистругане трулежи просуше им се на главу. У томе тренутку Сташа искочи из дрвета и, обилазећи завијутке кланца, отрча ка пролазу.</p>

  <p>Успех експлозије био је изванредан. Једна половина кречњачке стене расула се у силно комађе, друга је пукла на неколико већих и мањих комада, које је снага експлозије разбацала на доста велику даљину.</p>

  <p>Слон је био слободан.</p>

  <p>Радосни дечак полете сад на ивицу кланца, где већ затече Нелу заједно с Меом и Калијем. Кинг се ипак мало преплашио и, повукавши се на сам крај кланца, стајао је подигнуте сурле гледајући на ону страну с које се разлегла тако необична грмљавина. Али кад га Нела поче звати, одмах престаде махати ушима, а кад сиђе к њему кроз већ отворени пролаз, он се потпуно умири. Али су се више од Кинга престрашили коњи, од којих су два побегла у џунглу, тако да их је Кали пронашао тек пред сам сунчев залазак.</p>

  <p>Још истога дана Нела је извела Кинга „у свет”. Колос је ишао за њом послушно као псетанце, затим се окупао у реци и сам се постарао за вечеру. То је учинио на тај начин што је притиснуо главом једну велику сикомору, преломио је као танку трску, а онда је пажљиво појео све плодове и лишће.</p>

  <p>Увече се вратио под дрво и гурајући сваки час свој огромни нос кроз отвор, тражио је Нелу тако упорно и наметљиво да га је најзад Сташа морао ваљано шљепнути по сурли.</p>

  <p>Овоме што се десило тога дана највише се ипак радовао Кали јер му је спало с врата скупљање хране за дива, што није био нимало лак посао. Зато су га Сташа и Нела чули како распаљујући ватру за вечеру пева нову радосну химну срочену овако:</p>

  <p>„Велики господар убијати људе и лавове! Јах! Јах! Велики господар рушити стење! Јах! Јах! Слон сам ломити дрвеће, а Кали ленствовати и јести — Јах! Јах!”</p>

  <p>Кишно доба, или такозвана „масика”, било је на измаку. Било је још облачних дана и пљускова, али и сасвим ведрих дана. Сташа реши да се пресели на планину коју му је препоручио Линде и ту намеру изврши убрзо по ослобођењу Кинга. Нелино здравље није више сметало, јер се осећала много боље.</p>

  <p>Изабравши ведро јутро, кретоше на југ. Више се нису бојали да залутају јер је дечак наследио од Линдеа, поред мноштва других предмета, компас и одличан доглед, кроз који је лако могао сагледати чак и удаљена места. Поред Сабе и магарца ишло је с њим пет натоварених коња и слон. Овај је поред торби на леђима носио на врату и Нелу, која је између његових огромних ушију изгледала тако као да седи у великој фотељи. Сташа је без жалости напуштао гребен над реком и баобаб, јер је за њих била везана успомена на Нелину болест. А девојчица је погледала тужним очима стење, дрво, водопад и изјави да ће се још вратити овамо кад буде „велика”.</p>

  <p>Али је још тужнији био мали Насибу, који је искрено волео старога господара, и сада, јашући на магарцу на крају каравана, сваког се часа освртао са сузама у правцу где је јадни Линде остао све до дана страшнога суда.</p>

  <p>Ветар је дувао са севера и дан је био необично хладан. Захваљујући томе нису морали чекати од десет до три часа док не прође највећа жега — и могли су прећи већи пут него што га обично прелазе каравани. Пут није био дуг и на неколико часова пре заласка сунца Сташа већ сагледа планину ка којој су ишли. У даљини се оцртавао према небу дуги низ других врхова, а она се подизала ближе и одвојено, потпуно као острво усред мора џунгле. Када дођоше ближе, видеше да њене стрме косе залива рукавац исте реке крај које су раније становали. Врх је био одсечен, потпуно раван, и кад се гледа одоздо, изгледало је као да је покривен густом шумом. Како је гребен на којем је растао њихов баобаб био на висини од седам стотина метара, а планина има осам стотина, Сташа је израчунао да ће становати на висини од хиљаду пет стотина метара, с климом не много топлијом од египатске. Та га мисао охрабри и пробуди у њему жељу да што пре заузме ту природну тврђаву.</p>

  <p>Лако нађоше једини кршевити гребен који је водио на планину и почеше се њиме пењати. После једног и по часа нађоше се на врху. Шума коју су видели одоздо одиста је била шума, али шума банана. Кад их видеше, сви се особито обрадоваше, не искључујући ни Кинга, али је особито било мило Сташи. Знао је да нема у Африци хранљивије и здравије хране која би боље штитила од свих болести него што је брашно од сушених банана, а било их је довољно чак и за годину дана.</p>

  <p>Међу огромним лишћем тих биљака биле су скривене црначке куће, неке попаљене за време напада, друге порушене — али неке читаве. У средини се уздизала највећа, која је некад припадала краљу сеоцета, лепо облепљена глином, с пространим кровом који је око зидова представљао неку врсту веранде. Пред кућама су овде-онде лежале кости и читави људски костури, бели као креда, јер су их очистили мрави о чијој је најезди говорио Линде. Од те најезде протекло је много недеља, па ипак се у кућама осећао још накисео мрављи задах и у њима се нису могле видети ни црне ни велике бубашвабе, од којих се обично роји по црначким кровињарима, ни пауци, ни шкорпије, ни најситније бубе. Све су то почистили страшни „сјафуи”. Мали путници су се такође могли уверити да на целоме врху нема ниједне змије, јер чак и боа пада као жртва ових неустрашивих малих ратника.</p>

  <p>Пошто уведе Нелу и Меу у краљеву кућу, Сташа нареди Калију и Насибуу да почисте људске кости. Црни дечаци су ту наредбу извршили тако што су их побацали у реку, а ова их однела даље. При томе послу ипак се видело да се Линде варао кад је наговештавао да горе неће наћи ни живе душе. Тишина која је владала од времена кад су дервиши покупили људе и банане привукли су овамо велику гомилу шимпанза, који су на вишем дрвећу направили себи чак неку врсту кишобрана или кровића за одбрану од кише. Сташа их није хтео убијати, али је решио да их отера и зато опали у ваздух. То изазва општу гужву, која се још повећа кад се после пуцња разлеже Сабино жестоко лајање из баса и кад Кинг, раздражен галамом, страшно затруби. Али за повлачење мајмуни нису морали тражити кршевити гребен. Хватајући се за оштрице на стењу, тако се брзо спустише ка реци и дрвећу што је расло поред ње да Сабини зуби нису могли ниједнога дохватити.</p>

  <p>Сунце је зашло. Кали и Насибу потпалише ватру за кување вечере. Сташа распакова ствари потребне за ноћ и пође у краљеву кућу, коју је Нела заузела. У кући је било видно и весело, јер је Меа запалила не жижак, који је осветљавао шупљину баобаба, него велику путничку лампу наслеђену од Линдеа. Нела се уопште није осећала уморна од путовања по тако хладном дану и веома се расположи, особито кад јој Сташа саопшти да су почишћене људске кости, којих се бојала.</p>

  <p>— Како је овде добро, Сташа! — узвикну. — Погледај, чак је и под преливен смолом. Овде ће нам бити дивно.</p>

  <p>— Тек ћу сутра пажљиво прегледати читаво имање — одговори — али закључујући по овоме што сам данас видео, овде би се могло живети скоро целога живота.</p>

  <p>— Могло би се, али с татицама. А како ће се звати имање?</p>

  <p>— Планину треба назвати у географији Линдеовом планином, а ово село нека се зове тако као ти, Нела.</p>

  <p>— Онда ћу и ја бити у географији? — запита она веома радосно.</p>

  <p>— Бићеш, бићеш — одговори Сташа сасвим озбиљно.</p>

</body>

</html>