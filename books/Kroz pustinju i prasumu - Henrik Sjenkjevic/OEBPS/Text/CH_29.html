<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXIX</h1>

  <p>У току неколико дана Нела је све часове, кад није падала киша, проводила код Кинга, који се више није противио њеном одласку, јер је схватио да се девојчица враћа по неколико пута дневно. Кали је то гледао с изванредним чуђењем, јер се уопште бојао слонова, али се најзад уверио да је силна „добра Мзиму” очарала дива, па га и сам поче обилазити. Кинг се према њему, као и према Меи, понашао пријатељски, али је једино Нела радила с њим шта је хтела, тако да се после недељу дана охрабрила да му доведе чак и Сабу. За Сташу је то било велико олакшање, јер је потпуно мирно могао оставити Нелу под заштитом — или, како се он изражавао, под сурлом слоновом — и ићи у лов без страха, па понекад водити са собом чак и Калија. Сад је био уверен да их ваљана животиња не би напустила више ни у ком случају и поче премишљати како би је ослободио из затвора.</p>

  <p>Управо, он је већ давно пронашао начин, али је тај захтевао такву жртву да се заиста борио с мислима да ли да се њиме послужи, а на крају је одлагао то из дана у дан. Како није имао с ким да поразговара о томе, одлучи најзад да повери своју намеру Нели, мада ју је сматрао дететом.</p>

  <p>— Стена се може дићи у ваздух барутом — рекао је — али за то треба покварити много метака, то јест повадити из њих зрна, истрести из чахура барут и направити од њега један велики метак. Такав метак ћу завући у најдубљу пукотину, која се у средини нађе, онда ћу је затворити и потпалити. Тада ће се стена распасти на неколико комада и Кинга ћемо моћи извести.</p>

  <p>— Али ако буде велики тресак, да се он од тога не престраши?</p>

  <p>— Па нека се престраши! — одговори живо Сташа. — То ме се најмање тиче. С тобом заиста не вреди говорити озбиљно.</p>

  <p>Али је ипак говорио даље или, боље рећи, мислио је даље гласно:</p>

  <p>— Али ако употребим мало метака, онда се стена неће распасти и упропастићу их узалуд; ако узмем довољну количину, онда нам неће много остати. А кад би метака нестало пре завршетка путовања, онда нам просто прети смрт. Јер чиме бих ловио и чиме бих се бранио ако би ко напао? Та ти добро знаш да бисмо одавно изгинули од Геброве руке или бисмо помрли од глади да није било те пушке и тих метака. И права је срећа што имамо коње, јер сами не бисмо могли понети ни ствари ни муницију.</p>

  <p>На то Нела подиже прст увис и јави се с великим поуздањем:</p>

  <p>— Кад ја кажем Кингу, он ће понети све.</p>

  <p>— Какву ће муницију понети ако је мало остане?</p>

  <p>— Зато ће нас бранити...</p>

  <p>— Али неће ваљда пуцати из сурле на звериње овако као ја из пушке.</p>

  <p>— Онда можемо јести смокве и оне велике диње што расту на дрвећу, а Кали ће увек нахватати рибе.</p>

  <p>— Док останемо поред реке. Кишно време треба овде одседети, јер ови стални пљускови свакако би ти донели грозницу. Али не заборави да после крећемо даље на пут и можемо наићи на пустињу.</p>

  <p>— Онакву као што је Сахара? — запита Нела с ужасом.</p>

  <p>— Не; али ипак такву на којој нема река нити воћака, него расту ниско багрење и мимозе. Тамо се може живети само од онога што се улови. Кинг ће тамо наћи траву, а ја антилопе, али ако не будем имао чиме да пуцам на њих, Кинг их неће ухватити.</p>

  <p>И Сташа је заиста имао разлога да се брине, јер сада, кад се слон већ припитомио и тако ваљано с њима спријатељио, тешко га је било оставити и казнити на смрт глађу; а ослободити га значило је лишити се већег дела муниције и изложити себе неминовној пропасти.</p>

  <p>И Сташа је одлагао посао из дана у дан, понављајући сваке вечери у себи:</p>

  <p>„Можда ћу сутра пронаћи какав други начин.”</p>

  <p>А, међутим, тој бризи придружише се друге. Најпре, Калија су доле крај реке страшно изуједале дивље пчеле, до којих га је довела омања сивозелена птица, добро позната у Африци, звана пчеловод. Црни дечак из лености није хтео да их довољно димом растера, те се врати с медом, али изуједан и надувен, тако да је ускоро изгубио свест. „Добра Мзиму” је до вечери вадила из њега жаоке уз помоћ Меину, а потом га облагала земљом коју је Сташа поливао водом. Ипак је пред зору изгледало да јадни црнац умире. Срећом, он и његов снажни организам савладаше опасност — али је оздравио тек после десетак дана.</p>

  <p>Друга је незгода снашла коње. Како их је за време Калијеве болести Сташа морао сапињати и водити на воду, опази да су почели страшно мршавити. То се није могло објаснили оскудицом хране, јер је услед кише трава високо избујала и одличних испаша било је на претек. Али су се коњи ипак просто топили. После неколико дана длака им се накостреши, очи им се угасише, а из ноздрва им потече густа слуз. На крају престадоше јести, а уместо тога су халапљиво пили као да их је морила ватруштина. Кад Кали прездрави, то су већ била два костура. Али он их је само погледао и разумео шта се десило.</p>

  <p>— Це-це! — рекао је обраћајући се Сташи. — Они морају црћи.</p>

  <p>И Сташа је разумео јер је још у Порт-Саиду више пута слушао о афричкој мушици званој це-це, која је тако страшна невоља у неким крајевима да тамо где она стално живи црнци уопште немају стоке, а тамо где се због тренутних повољних прилика размножи изненада, стока пропада. Коњ, во или магарац кога уједе це-це слаби и цркава за петнаестак дана, а понекад и за неколико дана. Тамошња стока исто тако разуме опасност каква јој од тога прети, јер се дешава да читава крда волова, кад при водопоју зачују зујање тих мушица, постају луда од страха и беже на све стране.</p>

  <p>Сташини коњи били су уједени; Кали је коње, а с њима заједно и магарца, сада сваког дана трљао некаквом травом невероватно миришљавом, по мирису сличном црноме луку, коју је пронашао у џунгли. Говорио је да њен мирис растерује це-це, али и поред тога лековитог средства коњи су мршавели. Сташа је са страхом мислио шта ће бити ако животиње поцркају. Како онда понети ствари, Нелу, ћебад, шатор, метке и посуђе? Тога је било толико да би ваљда једино Кинг могао све то подићи. Али да би се Кинг ослободио, требало је жртвовати бар две трећине метака.</p>

  <p>Над Сташином главом скупљале су се све веће бриге, као оне облачине које су непрестано напајале џунглу кишом. А на крају дође највећа несрећа, поред које се све друге смањише — грозница.</p>

</body>

</html>