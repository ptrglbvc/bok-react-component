<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XLIV</h1>

  <p>После десет дана путовања караван најзад пређе планинска седла и зађе у друкчији предео. Била је то пространа равница, само понегде набрана у омање брежуљке, али претежно равна. Биљни свет био је сасвим друкчији. Није било великог дрвећа да се узноси усамљено или у групама над таласавом површином високе траве. Само су понегде, знатно удаљени један од другога, штрчали багремови из којих се добија гума, стабла коралне боје, или широки као кишобрани, с ретким лишћем које даје мало хладовине. Међу гнездима термита гдегде је избијала увис еуфорбија с гранама налик на краке свећњака. Под небом су летели јастребови, а ниже су прелетале с багрема на багрем птице из рода гавранова, с црним и белим перјем. Трава је била жута и у класу као зрело жито. А ипак је та сува џунгла очевидно давала изобилно храну великоме броју звериња, јер су путници неколико пута дневно наилазили на повећа стада антилопа гну, бубала, а особито зебри. На отвореној равници без дрвећа жега постаде несносна. Небо је било без облака, дани су били врели, а ноћи нису доносиле много одмора.</p>

  <p>Путовање је постајало сваким даном све теже. У селима на која је караван наилазио, потпуно дивљи људи примали су их са страхом, али претежно нерадо, и да није био знатан број наоружаних „пагаза” и да нису исто тако видели бела лица, Кинга и Сабу, путницима би претила велика опасност.</p>

  <p>Сташа успе помоћу Калија да се обавести да даље уопште нема села и да је предео без воде. Томе је тешко било поверовати јер су негде морала пити воду многобројна стада на која су наилазили. Па ипак, приче о пустињи, у којој нема ни река ни бара, престрашише црнце те почеше бежати. Први дадоше пример М’Куње и М’Пуа. Срећом, рано се опазило да су побегли и потера на коњима ухватила их је још близу логоришта, а кад их доведоше Кали им бамбусовим штапом представи сву неоснованост њихова поступка. Скупивши све „пагазе”, Сташа им одржа говор који је млади црнац преводио на њихов језик. Користећи се тиме што су на претходном одморишту лавови целе ноћи рикали око логоришта, Сташа је покушавао да увери своје људе да ће, ако ко побегне, постати њихов плен, а кад би чак ноћивао на багремима, онда би га тамо нашао још страшнији вобо. Затим је говорио да онде где живе антилопе мора бити воде, а ако би у даљем путовању и наишли на крајеве без воде, могу да је понесу за два и три дана у мешинама од антилопиних кожа. Слушајући његове речи, црнци су сваког часа понављали једни другима: „О, мајко, права истина!”, али следеће ноћи побегло је пет Самбура и два Ва-хима, а после је сваке ноћи понеко нестајао.</p>

  <p>М’Куње и М’Пуа нису по други пут покушали срећу, из простог разлога што је Кали наредио да их свакога дана везују после сунчева заласка.</p>

  <p>Али је крај постајао све сувљи, а сунце је немилосрдно пекло џунглу. Нису се видели чак ни багремови. Стада антилопа појављивала су се стално, али малобројнија. Магарац и коњ налазили су још доста хране, јер се под високом сувом травом на много места скривала нижа, зеленија и мање сасушена. Али Кинг, мада није пробирао — смршавео је. Кад би наишао на багрем, ломио га је главом и појео све лишће и махуне, чак и прошлогодишње. Додуше, караван је досад свакодневно налазио воду, али често рђаву, коју је требало филтровати, или слану, која се никако није могла пити. Затим се више пута дешавало да су се људи које је Сташа слао напред под Калијевим вођством враћали не нашавши ни баре, ни поточића скривеног у раселини на земљи и Кали је забринута лица јављао: „Мади апана” (нема воде).</p>

  <p>Сташа је схватио да ово последње велико путовање никако неће бити лакше од ранијих и поче се бринути за Нелу, јер се и она промени. Њено мало лице, уместо да поцрни на сунцу и ветру, постајало је свакога дана све блеђе, а очи су губиле обични сјај. Истина, на сувој равници, где није било комараца, није претила грозница, али је било очевидно да страшна жега исцрпљује снагу девојчице. Дечак је сада са сажаљењем и страховањем посматрао њене мале руке, које постадоше беле као папир, и горко је прекоревао себе што је сувише много времена изгубио на припреме и вежбање црнаца у гађању, те је Нелу изложио путовању за време тако жарког годишњег доба.</p>

  <p>У томе страховању пролазио је дан за даном. Сунце је испијало влагу и живот из земље све халапљивије и немилосрдније. Трава се тако скупила и сасушила да се ломила под ногама антилопа и стада у пролазу, мада малобројна, подизала су облаке прашине. Путници ипак још једном наиђоше на речицу, коју познадоше издалека по дугом низу дрвета што су расла крај њених обала. Црнци у трку полетеше ка дрвећу и кад стигоше на обалу, полегаше по њој као леса, потапајући главе и пијући тако халапљиво да престадоше тек онда кад један крокодил ухвати једнога за руку. Остали полетеше другу у помоћ и зачас извукоше из воде одвратнога гмизавца, који ипак није хтео пустити човекову руку, мада су му отварали чељусти копљима и ножевима. Ствар је свршио тек Кинг, који стави на њега ногу и тако га лако згњечи као да је то била трула печурка.</p>

  <p>Кад најзад људи угасише жеђ, Сташа нареди да се на плиткој води направи округла ограда од високих бамбусових штапова само с једним улазом с обале, да би се Неда могла окупати сасвим осигурана. А још на улазу постави и Кинга. Купање је силно освежило девојчицу, а одмор јој поврати нешто снаге.</p>

  <p>На велику радост каравана и Неле „бвана кубва” реши да остане два дана крај те воде. На вест о томе људи се сјајно расположише и зачас заборавише поднете напоре. Пошто су се испавали и најели, неки црнци почеше се скитати међу дрвећем крај реке тражећи палме које рађају дивље урме и такозване Јовове сузе, од којих се праве огрлице. Неколицина њих вратише се пред сунчев залазак у табор носећи некакве квадратне беле предмете, у којима Сташа познаде своје змајеве.</p>

  <p>Један од тих змајева носио је број 7, што је било доказ да је био пуштен још са Линдеове планине, јер су их деца с тога места пустила неколико десетина. Сташа се необично обрадова кад то виде и охрабри се.</p>

  <p>— Нисам се надао — говорио је Нели — да змајеви могу прелетети толику даљину. Мислио сам да ће остати на врховима Карамојо и пуштао сам их само за сваки случај. Али сада видим да их ветар може понети докле хоће и надам се да ће они које смо послали с планина што окружује Баса-Нарок и сад с пута одлетети чак до океана.</p>

  <p>— Одлетеће свакако — одговори Нела.</p>

  <p>— Дај, боже!-потврди дечак мислећи о опасностима и напорима даљега путовања.</p>

  <p>Караван је кренуо с речице трећега дана, захвативши у мешине велике резерве воде. Пре но што је пало вече, поново зађоше у предео спржен сунцем, у којем није расло чак ни багрење, а земља је на неким местима била гола као гумно. Понекад су наилазили на пасифлоре са стаблима увученим у земљу, налик на чудовишне диње, које су имале два лакта у пречнику. Из тих огромних лопти израстали су танки лијани као конопчићи, који су пузећи по земљи покривали огромна пространства, чинећи тако непробојни честар да би чак и мишу тешко било да се пробије кроз њега. Али и поред лепе зелене боје тих биљака, које су подсећале на европску зеленику, толико је у њима било бодљи да ни Кинг ни коњи нису могли у њима наћи храну. Само их је магарац штрпкао, али и он опрезно.</p>

  <p>Али каткад по неколико енглеских миља нису виђали ништа осим оштре ниске траве и ситних биљака налик на поменак, које су се при додиру дробиле. После првог преноћишта, целога следећега дана, с неба је летео живи огањ. Ваздух је дрхтао као у Либијској пустињи. На небу није било ни облачка. Земља је била тако заливена светлошћу да је све изгледало бело, и ту самртничку тишину, пресићену злослутном светлошћу, није прекидао никакав глас, па чак ни зујање инсеката.</p>

  <p>Људе је обливао зној. На махове би стављали на велику гомилу свежњеве са сушеним месом и штитове да би под њима нашли мало хладовине. Сташа је наредио да се штеди вода, али црнци су као деца која не мисле о сутрашњици. На крају је ваљало опколити стражом оне који су носили резервне мешине и делити воду свакоме појединачно. Кали је то радио врло савесно, али је то односило много времена и задржавало је путовање, па према томе и проналажење каквог новог водопоја. Самбури су се при том жалили да Ва-хими добијају више воде од њих, а Ва-хими да Самбури добијају више. Ови последњи почеше претити да ће се вратити, али им Сташа наговести да ће Фару наредити да им се главе посеку, а сам нареди својим стрелцима, наоружаним ремингтонкама, да изађу и да не пуштају никога.</p>

  <p>Друго преноћиште испаде на голој равници. Нису градили боме или, како се у Судану каже, зерибе, јер нису имали од чега. Таборску стражу представљали су Кинг и Саба. Она је била довољна, али Кинг, који је добио десет пута мање воде него што му је било потребно, трубио је за њу све до изласка сунчева, а Саба, исплазивши језик, гледао је Сташу и Нелу с немом молбом макар за једну капљицу. Девојчица је хтела да му Сташа да мало воде из гумене бочице наслеђене од Линдеа, коју је носио на узици о рамену, али је он чувао ту последњу воду за малу кад дође невоља, те не даде.</p>

  <p>Четвртога дана пред вече остало је било још само пет омањих мешина с водом, а то значи да на свакога од људи није падало ни по пола чашице. А како ноћи ипак унеколико бивају хладније од дана и како онда жеђ мање досађује него под врелим сунчевим зрацима и како су људи још тога јутра добили помало воде, то Сташа нареди да ове мешине сачувају за сутрашњи дан. Црнци су гунђали против таквога наређења, али је страх од Сташе био још сувише велики, те нису смели налетети на ту последњу резерву, особито зато што су крај мешине на стражи стајала два човека наоружана ремингтонкама, који су се имали смењивати свакога часа.</p>

  <p>Ва-хими и Самбури су залагивали жеђ ископавајући стабљике једне траве и жваћући њено корење, али у њему скоро уопште није било влаге јер ју је немилосрдно сунце испило чак и из дубине земље.</p>

  <p>Иако сан није гасио жеђ, он је бар допуштао да се на њу заборави, те кад настаде ноћ, уморни и исцрпени људи од дневнога путовања попадаше као поклани где се ко затекао и поспаше дубоким сном. И Сташа је заспао, али је у души имао сувише брига и немира да би могао спавати мирно и дуго. После неколико часова пробудио се и почео је размишљати о томе шта ће даље бити и откуда да узме воду за Нелу и за читав караван, заједно с људима и животињама. Положај је био тежак, па чак можда и страшан, али довитљиви дечак још се није предавао очајању. Поче се сећати свих догађаја, почев од њихове отмице из Фајума па до овога часа: првог страшног путовања кроз Сахару, урагана у пустињи, покушаја бекства, Картума, Махдија, Фашоде, спасавања из Гебрових руку, затим даљега путовања после Линдеове смрти све до језера Баса-Нарок и до овога места на којем их задеси сада ноћиште. „Толико смо прешли, толико смо превалили”, говорио је себи, „тако ми се често чинило да је већ све пропало и да нећу наћи никаквог излаза, а ипак ми је бог помогао, па сам увек налазио излаз. Та није могућно да морамо пропасти на овоме последњем путовању, кад смо превалили толики пут и толико страшних опасности. Сад имамо још мало воде, а овај предео није Сахара, јер кад би било тако, људи би о њему знали.”</p>

  <p>Или његову наду одржавало је углавном то што је на југоистоку сагледао преко дана кроз доглед некакве магличасте контуре, као да су од планина. До њих су биле можда стотине енглеских миља, а можда још више. Али кад би успели да дођу до њих, били би спасени, јер планине ретко бивају безводне. А колико је за то било потребно времена, није могао прорачунати, јер је то зависило од висине планина. Високи врхови се кроз тако провидни ваздух као што је афрички виде на неизмерној даљини, па је требало наћи воду пре тога. Иначе је претила пропаст.</p>

  <p>„Треба!” — понављао је Сташа у себи.</p>

  <p>Свакога часа дечаку је прекидало размишљање кркљаво дисање слона, који је издувавао како је могао врелину из плућа. Али после некога времена учини му се да чује некакав глас налик на стењање, који је долазио с друге стране табора, то јест с оне стране где су биле мешине с водом прекривене ноћу травом. Како се стењање понови неколико пута, он устаде да види шта се тамо дешава и пође ка жбуну који је био на неколико десетина корака од шатора. Ноћ је била тако светла да је већ издалека угледао два тамна тела како леже једно поред другога и две цеви ремингтонки, што су се блистале на месечини.</p>

  <p>„Црнци су увек исти!” помисли. „Имали су да стражаре крај ове воде, која је сада за нас скупља од свега на свету, а они поспали обојица као да су у својим кућама. Ах, Калијев бамбус ће сутра имати доста посла.”</p>

  <p>Кад то помисли, приближи се и гурну ногом једнога од стражара, али се намах трже ужаснут.</p>

  <p>Црнац, који као да је спавао, лежао је на леђима с ножем забијеним до дршке у грлу, а крај њега други, исто тако пререзаног врата да му је глава била готово одвојена од трупа.</p>

  <p>Две мешине с водом. нестале су, а друге три су лежале међу разбацаном травом, расечене и спласле.</p>

  <p>Сташа осети да му се коса диже на глави.</p>

</body>

</html>