<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>III</h1>

  <p>Сутрадан, ноћу, оба инжењера отпутоваше у Каиро, где су морали да посете енглеског представника и да буду примљени у аудијенцију код вицекраља. Сташа је рачунао да им то може заузети два дана и доиста је добро рачунао, јер је трећега дана увече добио од оца, већ из Мединета, овакву депешу: „Шатори су спремљени. Крените чим почне твој распуст. Фатими саопшти преко Хадигија да за њу нисмо могли ништа учинити...” Сличну је депешу добила и госпођа Оливије, која се одмах почела спремати за пут уз помоћ црнкиње Дине.</p>

  <p>Деца су се обрадовала чим су видела ове припреме. Али се наједном деси нешто што је помрсило ова предвиђања и што је могло, потпуно омести пут. Баш онога дана кад је почео Сташин распуст, уочи самога поласка, госпођу Оливије је, за време поподневног лешкарења у башти, ујела шкорпија. Та отровна створења обично нису много опасна у Египту, али овога пута ујед је могао постати изузетно судбоносан. Шкорпија је милела по горњем наслону платнене наслоњаче и ујела је госпођу Оливије у тренутку када ју је она притисла главом; како је пак она раније имала на лицу црвени ветар, то је постојала опасност да ће се болест поновити. Одмах је позван лекар, који ипак дође тек после два сата, јер је био заузет на неком другоме месту. Врат, па чак и лице, били су већ отечени, а онда се јавила ватра с обичним знацима тровања. Лекар изјави да при оваквим околностима не може бити ни говора о путовању и нареди болесници да легне у постељу. Према томе, деци је претило да божићне празнике проведу код куће. Треба одати признање Нели што је особито у првим тренуцима више мислила о патњама своје учитељице него о изгубљеним пријатностима у Мединету. Само би покаткад заплакала негде у куту при помисли да ће оца видети тек после неколико недеља. Сташа није примио догађај с таквом истом резигнацијом, него је упутио најпре депешу, а затим писмо и питао шта да раде. Одговор је дошао после два дана. Господин Раулисон најпре се споразумео с лекаром и кад је од њега сазнао да је прва опасност уклоњена и да госпођи Оливије не допушта да путује из Порт-Саида само зато што се боји да се не поврати црвени ветар, прво је њој осигурао негу и надзор, а тек онда је јавио деци да могу поћи на пут с Дином. Али, како се Дина, поред све своје љубави према Нели, не би умела снаћи на железници и у хотелима, вођа и благајник за време пута требало је да буде Сташа. Лако је замислити како је био поносан том својом улогом и с каквим се витешким жаром зарицао малој Нели да јој ни длака с главе неће пасти, као да је пут до Каира и Мединета одиста представљао неку тешкоћу или опасност.</p>

  <p>Све су припреме биле већ раније готове, те су деца тога истога дана кренула каналом у Измаил, а из Измаила железницом у Каиро, где је требало да преноће и сутрадан да путују у Мединет. Напуштајући Измаил, видели су језеро Тимсах, које је Сташа познавао израније, јер га је господин Тарковски, ватрени ловац у слободним часовима, водио понекад тамо у лов на водене птице. Затим је пут ишао дуж Вади-Тумилата, одмах крај канала са слатком водом, који је водио од Нила до Измаила и Суеца. Тај канал је прокопан још пре Суецког, јер би иначе радници који су радили на великом Лесепсовом делу били потпуно без воде за пиће. Али је тај канал имао још једну добру страну. Тај крај, који је дотад био бесплодна пустиња, поново је процветао кад је кроз њега прошла силна и животворна струја слатке воде. Деца су могла опазити с леве стране кроз прозоре вагона широки зелени појас ливада, на којима су пасли коњи, камиле и овце, и обрађених њива засејаних наизменично кукурузом, просом, алфалфом и другим врстама сточне хране. На обали канала видели су се сваковрсни бунари, или у облику великих точкова с ведрима, или у облику обичних ђермова за вађење воде, коју су вредни феласи спроводили кроз њиве или одвозили у бурадима на колима која су вукли биволи. Над младим житом летели су голубови, а понекад би узлетела читава јата препелица. По обалама канала шетали су се озбиљно ждралови и роде. У даљини, над глиненим кућерцима фелаха, уздизале су се као перјанице круне урминих палми.</p>

  <p>А на северу од железничке пруге пружала се права пустиња, али друкчија од оне која је била на другој страни Суецког канала, Она је изгледала као равно морско дно с којег је отекла вода, па остао само наборани песак, а овде је он био више жут и као насут у велике купе које су по боковима биле покривене сивим бокорима растиња. Између ових купа, које су се понегде претварале у високе брежуљке, лежале су простране долине, по којима се с времена на време видело како пролазе каравани.</p>

  <p>Кроз прозорска окна деца су могла видети натоварене камиле како иду у дугом реду једна за другом кроз пешчано пространство. Пред сваком камилом ишао је Арабљанин у црном огртачу и с белим завојем на глави. Мала Нела се сетила слика из Библије, које је прегледала код куће, а које су представљале Израиљце како у Јосифово време улазе у Египат. Оне су биле исте овакве. На несрећу, није могла добро да посматра караване, јер су крај прозора с те стране вагона седела два енглеска официра и заклањала јој видик.</p>

  <p>Али чим она то рече Сташи, он се врло озбиљна лица обрати официрима и рече, стављајући прст на шешир:</p>

  <p>— Џентлмени, да ли бисте учинили места овој малој мис, која би хтела да посматра камиле?</p>

  <p>Оба официра примише предлог с истом таквом озбиљношћу и један од њих не само што уступи место радозналој „мис”, него је још подиже и постави на седиште крај прозора.</p>

  <p>А Сташа поче предавање:</p>

  <p>— То је стара област Гошен, коју је фараон дао Јосифу за његову браћу Израиљце. Некада, још у стара времена, ишао је туда канал слатке воде, па је овај нови само прерађен онај стари. Али се после тај канал срушио и земља постаде пустиња. Сад земља опет почиње да бива плодна.</p>

  <p>— А откуд ви то знате? — запита један официр.</p>

  <p>— У мојим годинама те се ствари знају — одговори Сташа — а осим тога недавно нам је професор Стерлинг предавао о Вади-Тумилату.</p>

  <p>Мада је Сташа говорио енглески врло течно, ипак је његов нешто друкчији нагласак привукао пажњу другог официра, те он запита:</p>

  <p>— Ви, мали, нисте Енглез?</p>

  <p>— Мала је госпођица Нела, коју ми је поверио њен отац да се на путу о њој бринем, а ја нисам Енглез, него Пољак и син сам инжењера на Каналу.</p>

  <p>Официр се осмехну кад чу одговор кочопернога дечака и рече:</p>

  <p>— Веома поштујем Пољаке. Припадам коњичкоме пуку који се у Наполеоново време више пута борио с пољским уланима и спомен на то још и данас је његова хвала и част.<a id="n2" href="../Text/notes.html#e2"><sup>2</sup></a></p>

  <p>— Мило ми је што сам вас упознао — одговори Сташа.</p>

  <p>И разговор је пошао даље лако, јер се видело да официре то занима. Показало се да обојица исто тако путују из Порт-Саида у Каиро да би се видели с енглеским амбасадором и добили последња упутства за дуги пут на који су ускоро морали поћи. Млађи од њих био је војни лекар, а онај што је разговарао са Сташом, капетан Глен, имао је по наређењу своје владе да иде из Каира преко Суеца у Момбасу и да тамо преузме власт над целом покрајином која је припадала томе пристаништу и пружала се чак до непознате покрајине Самбуру. Сташа, који је предано читао путописе по Африци, знао је да Момбаса лежи за неколико степени иза полутара и да област која јој припада, иако је већ увршћена у сферу енглеских интереса, још је стварно мало позната, потпуно дивља, пуна слонова, жирафа, носорога, бивола и свих врста антилопа, с којима се стално срећу и војнички, и мисионарски, и трговачки походи. Позавидео је капетану Глену из дубине душе и наговестио је да га мора посетити у Момбаси, па да с њим иде у лов на лавове или биволе.</p>

  <p>— Добро, али молим да ме походите с овом малом госпођицом — одговори смејући се капетан Глен и показа на Нелу, која је у том часу отишла од прозора и села крај њега.</p>

  <p>— Госпођица Раулисон има оца — одговори Сташа — а ја сам њен старатељ на путу.</p>

  <p>На то се живо окрете други официр и запита:</p>

  <p>— Раулисон? Да није то један од директора Канала, онај који има брата у Бомбају? I</p>

  <p>— У Бомбају живи мој стриц — одговори Нела, подижући увис прстић.</p>

  <p>— Твој стриц је, дакле, драга моја, ожењен мојом сестром. Ја се зовем Клари. Ми смо сродници и заиста ми је мило што сам те срео и упознао, драга моја птичице.</p>

  <p>И лекару је доиста било мило. Говорио је да се одмах по доласку у Порт-Саид распитивао за господина Раулисона, али му је у канцеларији дирекције речено да је отпутовао за празнике. Жао му је било што лађа којом је требало да путује с Гленом у Момбасу одлази из Суеца већ за неколико дана, те зато неће моћи да сврати до Мединета.</p>

  <p>Само је рекао Нели да поздрави оца и обећао је да ће јој се јавити из Момбасе. Оба официра забавише се сад разговором с Нелом, те Сташа остаде мало по страни. Зато су се на свим станицама појављивале мандарине на туцета, свеже урме и изврсни шербети. Осим Сташе и Неле користила се њима и Дина, која се, поред свих добрих особина, одликовала несвакидашњом прождрљивошћу.</p>

  <p>На тај начин деци брзо прође пут до Каира. На растанку официри пољубише девојчици руке и главу и стискоше Сташи десницу, при чему капетан Глен, коме се одлучни дечак веома свидео, рече пола у шали, а пола озбиљно:</p>

  <p>— Слушај, дечаче! Ко зна где, кад и у каквим се приликама можемо срести у животу. Али запамти да увек можеш рачунати на моју наклоност и помоћ.</p>

  <p>— И ви такође! — одговори Сташа и поклони се веома достојанствено.</p>

</body>

</html>