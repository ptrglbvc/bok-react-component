<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>

  <h1>XXVII</h1>

  <p>На дрвету су била два отвора: један широк, на пола метра од земље, а други мањи, отприлике у висини првога спрата на варошким кућама. Тек што је Меа у нижи убацила запаљено димљиво грање, одмах из вишег почеше излетати велики слепи мишеви и, заслепљени сунчевим сјајем, летели су окб дрвета као зачарани и пиштали. Али мало после из доњег отвора излете као муња прави домаћин, то јест огромна боа, која је очевидно у полусну варила остатке последње гозбе и када ју је дим заголицао у ноздрвама, пробудила се и помислила да се спасава. Кад виде страшну телесину, која је као чудовишна опруга искочила из димљиве чељусти на дрвету, Сташа дограби Нелу за руку и поче с њом да бежи према отвореној џунгли. Али змија, и сама престрашена, није мислила да их гони, него вијугајући међу травом и раширеним пакетима, невероватном брзином појури према кланцу, да се сакрије међу пукотинама и раселинама у стењу. Деца се прибраше; Сташа стави Нелу на земљу и скочи по пушку, па онда за змијом према кланцу, а Нела потрча за њим. Али после петнаестак корака тако необичан призор привуче њихове очи, да обоје стадоше као укопани. Високо изнад кланца показа се на трен ока змијино тело и, оцртавши у ваздуху цик-цак линију, паде опет доле. Мало после појави се по други пут и поново паде. Кад деца дотрчаше до ивице, са чуђењем видеше да се то њихов нови пријатељ, слон, на тај Начин забавља са змијом и, пославши је најпре у два маха на ваздушно путовање, сада је пажљиво газио њену главу својом џиновском ногом која је била налик на кладу. Кад је свршио тај посао, он поново подиже сурлом још дрхтаво тело, само га овога пута не баци горе, него право у водопад. А онда, климајући се на једну и на другу страну и хладећи се ушима, поче ведро погледати на Нелу, а на крају пружи к њој сурлу, као да је подсећа на награду за своје јуначко и паметно дело.</p>

  <p>А Нела одмах отрча у шатор и, вративши се с пуним крилом дивљих смокава, поче му бацати по неколико одједном, а он их је пажљиво проналазио у трави и стављао једну за другом у уста. А оне које су падале у дубље пукотине издувавао је, и то тако силно да је заједно са смоквама излетало увис и камење величине човечје песнице. Деца су те његове вештине пропраћала пљескањем и смехом. Нела се неколико пута враћала по нове смокве, и после сваке је тврдила непрестано да је он већ сасвим припитомљен и да би могла чак и тога тренутка сићи к њему.</p>

  <p>— Видиш, Сташа, имаћемо браниоца!... Јер он се не боји никога у пустињи: ни лава, ни змије, ни крокодила. И врло је добар, и свакако нас воли.</p>

  <p>— Ако се припитоми — рече Сташа — и ако те будем могао остављати под његовом заштитом, онда ћу заиста потпуно мирно ићи у лов, јер ти бољег браниоца не бих могао наћи у целој Африци.</p>

  <p>Мало после додаде:</p>

  <p>— Овдашњи слонови су дивљачнији, али сам читао да, на пример, азијски имају чудну слабост према деци. У Индији није никад било случаја да је слон учинио што детету и ако би се кадгод разбеснео, што се понекад дешава, онда тамошњи корнаци шаљу децу да га умире.</p>

  <p>— Видиш, видиш!</p>

  <p>— У сваком случају добро си учинила што ми ниси дала да га убијем.</p>

  <p>На то Нелине зенице заблисташе од радости као два зеленкаста пламичка. Пропевши се на прсте, она стави Сташи обе руке на рамена и забацивши главицу уназад, питала га је гледајући му у очи:</p>

  <p>— Учинила сам као да сам имала колико година? — Реци! -Колико?</p>

  <p>А он одговори:</p>

  <p>— Најмање седамнаест.</p>

  <p>— Ти увек збијаш шалу.</p>

  <p>— Љути се ти, љути! А ко ће ослободити слона?</p>

  <p>Кад Нела то чу, поче се одмах умиљавати као маче.</p>

  <p>— Ти и ја ћу те за то много волети, а и он...</p>

  <p>— Ја мислим о томе — рече Сташа — али ће то бити тежак посао и нећу га урадити одмах него тек онда кад будемо морали да кренемо даље на пут.</p>

  <p>— Зашто?</p>

  <p>— Зато што би он одмах отишао кад бих га ослободио пре но што се сасвим припитоми и заволи нас.</p>

  <p>— О, он неће отићи од мене!</p>

  <p>— Ти мислиш да је он већ као ја! — одврати Сташа мало нестрпљиво.</p>

  <p>Даљи разговор прекиде долазак Калија, који довезе убијену зебру и њено младунче које је Саба заклао. Била је то срећа за пса што је отрчао за Калијем и није био ту за време обрачунавања са змијом, јер би појурио за њом и, кад би је стигао, погинуо би у њеним смртоносним обручима пре но што би Сташа стигао да га спасе. Зато што је заклао зебрино младунче, добио је ипак од Неле за уши, што уосталом није много узео к срцу, јер чак не увуче ни исплажени језик, како је долетео из лова.</p>

  <p>Сташа међутим саопшти Калију да жели да намести стан у дрвету и исприча му шта се догодило за време надимљавања стабла и како је слон свршио са змијом. Црнцу се веома свидела мисао о становању у баобабу, који је могао пружити заштиту не само од кише, него и од дивљих звери, али поступак слона није никако изазвао његово признање.</p>

  <p>— Слон је луд — рече — па је бацио њоку (змију) у бучну воду, али Кали зна да је њока добра, па ће је из бучне воде потражити и испећи, јер је Кали паметан и донки.</p>

  <p>— Ти си донки, наравно! — одговори Сташа- Али нећеш ваљда јести змију?</p>

  <p>— Њока је добра — понови Кали.</p>

  <p>И показујући убијену зебру додаде:</p>

  <p>— Боља него ова нијама.</p>

  <p>После тога обојица се упутише баобабу и латише се уређивања стана. Кали је нашао крај реке пљоснат камен величине великога сита и, ставивши га у стабло, сасу на њега распаљени жар, а онда је додавао све нов и нов пазећи само да не ухвати трулеж у стаблу и да не изазове пожар целога дрвета. Говорио је да то чини ради тога да „ништа не уједе великога господара и биби”. И доиста, предострожност није била сувишна, јер чим дим испуни унутрашњост дрвета и чак се разиђе споља, из пукотина на кори почеше излазити најразноврснија бића: бубе црне и вишњеве боје, длакави пауци велики као шљиве, гусенице покривене као неким бодљама, с прста дебеле и одвратне, истовремено отровне стоноге, чији ујед може чак и смрт да изазове. А према томе шта се дешавало са спољне стране стабла, лако се било досетити колико се сличних створења морало угушити унутра од угљеног дима. Оне које су падале с коре и с нижих грана у траву Кали је немилосрдно гњечио камењем, мотрећи при том стално на горњу и доњу дупљу, као да се бојао да се свакога часа не појави на којој од њих још нешто ново.</p>

  <p>— Што тако гледаш? — запита Сташа. — Ваљда мислиш да се и друга змија може скривати у дрвету.</p>

  <p>— Не; Кали се бојати Мзиму.</p>

  <p>— А шта је то Мзиму?</p>

  <p>— Зао дух.</p>

  <p>— Јеси ли видео кадгод у животу Мзиму?</p>

  <p>— Не, али Кали чуо страшну буку која Мзиму прави у кућама чаробника.</p>

  <p>— Онда га се ипак ваши чаробници не боје?</p>

  <p>— Чаробници га умеју уклети, а затим иду по кућама и говоре да се Мзиму љути, па им црнци доносе банане, мед, помбу, јаја и месо да би умилостивили Мзиму.</p>

  <p>Сташа слеже раменима.</p>

  <p>— Богами, добро је бити чаробник код вас. Али можда је ова змија била Мзиму?</p>

  <p>Кали заврте главом:</p>

  <p>— У том случају не би слон убити Мзиму, него Мзиму убити слона. Мзиму је смрт...</p>

  <p>Наједном му прекидоше причање нека чудна ломљава и шум у унутрашњости дрвета. Из доње дупље сукну чудна, црвенкаста прашина, а онда се зачу поново још јача ломљава него први пут.</p>

  <p>Кали се за трен ока баци лицем на земљу и поче ужасно викати:</p>

  <p>— Ака! Мзиму! Ака! Ака! Ака!</p>

  <p>И Сташа се у првоме тренутку трже, али брзо се прибра и кад дотрчаше Нела и Меа, поче им објашњавати шта се могло десити.</p>

  <p>— Сигурно су се — говорио је — читави комади трулежи у самоме стаблу, ширећи се на топлоти, срушили најзад доле и засули жар. А он мисли да је то Мзиму. Али ипак, Меа, пљусни неколико пута воду у отвор, јер ако се жар није угасио зато што нема ваздуха и ако се трулеж од њега потпали, могло би изгорети цело дрво.</p>

  <p>А онда кад виде да Кали и даље лежи и непрестано понавља с ужасом: „Ака! Ака!”, он узе пушку из које обично гађа бисерке, опали у отвор и рече, гурајући дечака кундаком:</p>

  <p>— Твој Мзиму је убијен. Не бој се!</p>

  <p>А Кали се подиже, али остаде на коленима:</p>

  <p>— О, господар је велики, велики!... Господар се не бојати чак ни Мзиму?</p>

  <p>— Ака! Ака! -узвикну Сташа, задиркујући црнца.</p>

  <p>И поче да се смеје.</p>

  <p>После извесног времена Кали се умири потпуно и кад заседе за јело које је Меа спремила, видело се да му тренутни страх није нимало одузео апетит. Поред оброка сувога меса поједе још живу џигерицу зебрина младунчета, не рачунајући дивље смокве, које им је у изобиљу давала сикомора што је расла у близини. Онда се он и Сташа вратише дрвету крај којег је било још много посла. Избацивање трулежи, жара, читавих стотина спржених буба и великих стонога, као и петнаестак испечених слепих мишева одузело им је више од два часа времена. Сташа се чак чудио како су слепи мишеви могли живети у непосредном суседству са змијом, али се присетио да је огромна змија или презирала тако ситне животиње или пак није умела до њих да дође, јер се у унутрашњости дрвета није имала око чега да обавије. Распаљени жар, који је изазвао рушење трулежи, сјајно је очистио шупљину и кад је Сташа сада виде, веома се обрадова, јер је била тако пространа као велика соба и у њој се могло склонити не четворо, него десеторо људи. Доњи отвор представљао је врата, горњи прозор, због кога у џиновскоме стаблу није било ни мрачно, ни загушљиво. Сташа је смислио да целу одају подели шаторским платном на две собе, од којих је једну одредио за Нелу и Меу, а другу за себе, Калија и Сабу. Дрво није било иструлело чак до врха стабла, те киша није могла да пробије унутра, и да би се потпуно од ње сачували, било је довољно да подигну и да подупру кору изнад оба отвора, тако да представља две стрехе. Под у шупљини решили су да поспу песком с реке који је сунце исушило, а преко њега да простору суву маховину.</p>

  <p>Посао је био одиста тежак, особито за Калија, јер је он поред тога морао да дими месо, поји коње и да мисли о храни за слона, који је непрестано трубио да му даду јело. Али се млади црнац латио спремања новога стана с великом вољом, па чак и с одушевљењем, а разлог томе исказао је Сташи још истога дана овако:</p>

  <p>— Кад се велики господар и биби — говорио је подбочивши се — настане у дрвету, Кали неће морати да прави за ноћ велику зерибу и моћи ће сваке вечери да ленствује.</p>

  <p>— Зар ти волиш да ленствујеш? — запита Сташа.</p>

  <p>— Кали је мушкарац, па Кали воли ленствовати, јер само жене треба да раде.</p>

  <p>— А видиш ли да ја ипак радим за биби?</p>

  <p>— Али зато кад биби одрасте, мораће да ради за великог господара, а ако не буде хтела, онда ће је велики господар свакако тући.</p>

  <p>Али Сташа скочи као опарен на саму помисао да се туче биби, и викну срдито:</p>

  <p>— Будало, знаш ли ти ко је биби?</p>

  <p>— Не знам — одговори црни дечак престрашено.</p>

  <p>— Биби то је... то је... добри Мзиму!</p>

  <p>А Кали седе од чуда.</p>

  <p>И кад заврши посао, приближи се бојажљиво Нели, паде пред њом на лице и поче понављати, истина не преплашеним, али молећивим гласом:</p>

  <p>— Ака! Ака! Ака!...</p>

  <p>А „добра Мзиму” исколачи на њега своје дивне очи, боје морске воде, јер уопште није разумела шта се десило и шта то Кали хоће.</p>

</body>

</html>