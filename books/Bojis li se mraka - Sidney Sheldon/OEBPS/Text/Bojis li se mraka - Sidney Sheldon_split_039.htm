<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Непознато</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" type="text/css" rel="stylesheet"/>
<link href="../../page_styles.css" type="text/css" rel="stylesheet"/>
</head>
  <body class="calibre">
  <h1 class="calibre8" id="calibre_pb_39"><span class="calibre11"><span class="calibre19" xml:lang="SR">DVADESETSEDMO POGLAVLJE</span></span></h1>

  <p class="MsoNormal"><span class="calibre1" xml:lang="SR">Kada se Dijana ujutru probudila, Keli je sedela u stolici, okrenuta zidu.</span></p>

  <p class="MsoNormal"><span class="calibre1" xml:lang="SR">"’Bro jutro", reče Dijana. "Jeste li se naspavali?" Nije dobila odgovor. "Treba da smislimo sledeći potez. Ne možemo zauvek ostati ovde." Bez odgovora. Dijana, iznervirana, reče glasno: "Keli, čujete li me?"</span></p>

  <p class="MsoNormal"><span class="calibre1" xml:lang="SR">Keli se okrenu u stolici.</span></p>

  <p class="MsoNormal"><span class="calibre1" xml:lang="SR">"Hoćete li dozvoliti? Usred mantre sam."</span></p>

  <p class="MsoNormal"><span class="calibre1" xml:lang="SR">"Oh, izvinite. Nisam..."</span></p>

  <p class="MsoNormal"><span class="calibre1" xml:lang="SR">"Zaboravite." Keli ustade. "Je li vam iko ikada rekao da hrčete?" Dijana oseti blagi šok. SeTila se Ričardovog glasa u prvoj noći kada su spavali zajedno:</span></p>

  <p class="MsoNormal"><i class="calibre17"><span class="calibre1" xml:lang="SR">"Draga, jesi li znala da hrčeš? Da kažem malo drugačije. Nije to pravo hrkanje. Tvoj nos noću svira malene melodije, slične anđeoskoj muzici."</span></i> <span class="calibre1" xml:lang="SR">Pa ju je uzeo za ruku i...</span></p>

  <p class="MsoNormal"><span class="calibre1" xml:lang="SR">"Pa hrčete", reče Keli. Ona priđe televizoru i uključi ga. "Da vidimo šta se dešava u svetu." Poče da prelazi programe i odjednom stade. Naišla je na vesti koje je vodio Ben Roberts. "To je Ben!" uzviknu Keli.</span></p>

  <p class="MsoNormal"><span class="calibre1" xml:lang="SR">"Koji Ben?" upita Dijana ravnodušno.</span></p>

  <p class="MsoNormal"><span class="calibre1" xml:lang="SR">"Ben Roberts. Radi vesti i emisije sa intervjuima. Jedini novinar u čijim intervjuima zaista uživam. On i Mark su postali veliki prijatelji.</span></p>

  <p class="MsoNormal"><span class="calibre1" xml:lang="SR">Jednog dana..." odjednom stade.</span></p>

  <p class="MsoNormal"><span class="calibre1" xml:lang="SR">Ben Roberts je govorio:</span></p>

  <p class="MsoNormal"><i class="calibre17"><span class="calibre1" xml:lang="SR">...a vest koju smo upravo dobili kaže da je Entoni Altijeri, navodni vođa mafije, koji je nedavno oslobođen optužbe za ubistvo, umro je jutros od raka. Bio je...</span></i></p>

  <p class="MsoNormal"><span class="calibre1" xml:lang="SR">Keli se okrenu Dijani.</span></p>

  <p class="MsoNormal"><span class="calibre1" xml:lang="SR">"Čujete li ovo? Altijeri je umro."</span></p>

  <p class="MsoNormal"><span class="calibre1" xml:lang="SR">Dijana nije ništa osećala. To je bila vest iz nekog drugog sveta i drugog vremena. Ona pogleda Keli i reče:</span></p>

  <p class="MsoNormal"><span class="calibre1" xml:lang="SR">"Mislim da bi bolje bilo da se nas dve razdvojimo. Zajedno nas je suviše lako primetiti."</span></p>

  <p class="MsoNormal"><span class="calibre1" xml:lang="SR">"Tačno", reče Keli suvo, "iste smo visine."</span></p>

  <p class="MsoNormal"><span class="calibre1" xml:lang="SR">"Mislim ."</span></p>

  <p class="MsoNormal"><span class="calibre1" xml:lang="SR">"Znam šta mislite. Ali ja bih mogla da izbelim lice i..." Dijana je pogleda zbunjeno.</span></p>

  <p class="MsoNormal"><span class="calibre1" xml:lang="SR">"Šta?"</span></p>

  <p class="MsoNormal"><span class="calibre1" xml:lang="SR">"Ma šalim se", reče Keli. "Razlaz je odlična ideja. To je skoro plan, zar ne?"</span></p>

  <p class="MsoNormal"><span class="calibre1" xml:lang="SR">"Keli..."</span></p>

  <p class="MsoNormal"><span class="calibre1" xml:lang="SR">"Bilo je zanimljivo upoznati vas, gospođo Stivens." Dijana uljudno reče: "Hajde da se odjavimo odavde."</span></p>

  <p class="MsoNormal"><span class="calibre1" xml:lang="SR">***</span></p>

  <p class="MsoNormal"><span class="calibre1" xml:lang="SR">Predvorje je bilo puno žena sa konvencije koje su se prijavljivale i nekoliko drugih gošći koje su se odjavljivale. Keli i Dijana su stale u red.</span></p>

  <p class="MsoNormal"><span class="calibre1" xml:lang="SR">Napolju, sa ulice, Hari Flint zaviri u predvorje, primeti ih i skloni se sa vidika. Zatim izvadi mobilni telefon.</span></p>

  <p class="MsoNormal"><span class="calibre1" xml:lang="SR">"Upravo su sišle u predvorje."</span></p>

  <p class="MsoNormal"><span class="calibre1" xml:lang="SR">"Dobro. Je li Karbaljo stigao, gospodine Flinte?"</span></p>

  <p class="MsoNormal"><span class="calibre1" xml:lang="SR">"Jeste."</span></p>

  <p class="MsoNormal"><span class="calibre1" xml:lang="SR">"Uradite tačno kako vam kažem. Pokrijte ulaz hotela sa obe strane, tako da, bez obzira kuda krenu, budu u klopci. Hoću da nestanu bez traga."</span></p>

  <p class="MsoNormal"><span class="calibre1" xml:lang="SR">Keli i Dijana najzad stigoše do recepcije. Žena za pultom se osmehnu.</span></p>

  <p class="MsoNormal"><span class="calibre1" xml:lang="SR">"Nadam se da vam je bilo prijatno kod nas."</span></p>

  <p class="MsoNormal"><span class="calibre1" xml:lang="SR">"Vrlo prijatno, hvala vam", reče Dijana, pomislivši: <i class="calibre13">Još smo žive.</i></span></p>

  <p class="MsoNormal"><span class="calibre1" xml:lang="SR">Dok su išle prema glavnom ulazu, Keli upita:</span></p>

  <p class="MsoNormal"><span class="calibre1" xml:lang="SR">"Znate li kuda ćete sad, gospođo Stivens?"</span></p>

  <p class="MsoNormal"><span class="calibre1" xml:lang="SR">"Ne. Hoću samo da odem sa Menhetna. A vi?"</span></p>

  <p class="MsoNormal"><i class="calibre17"><span class="calibre1" xml:lang="SR">Hoću samo da se odvojim od tebe</span></i><span class="calibre1" xml:lang="SR">, pomisli Keli.</span></p>

  <p class="MsoNormal"><span class="calibre1" xml:lang="SR">"Natrag u Pariz."</span></p>

  <p class="MsoNormal"><span class="calibre1" xml:lang="SR">One izađoše i pažljivo pogledaše okolo. Pešački saobraćaj je bio uobičajen i sve je izgledalo normalno.</span></p>

  <p class="MsoNormal"><span class="calibre1" xml:lang="SR">"Do viđenja, gospođo Stivens", reče Keli sa prizvukom olakšanja u glasu.</span></p>

  <p class="MsoNormal"><span class="calibre1" xml:lang="SR">"Doviđenja, Keli."</span></p>

  <p class="MsoNormal"><span class="calibre1" xml:lang="SR">Keli pođe levo, prema uglu zgrade. Dijana za trenutak pogleda za njom, pa krenu desno, u suprotnom smeru. Nisu odmakle više od desetak koraka, kad se Hari Flint i Vinsent Karbaljo odjednom pojaviše na suprotnim uglovima zgrade. Karbaljovo lice imalo je preteći izraz. Flintove usne bile su iskrivljene u poluosmeh.</span></p>

  <p class="MsoNormal"><span class="calibre1" xml:lang="SR">Oni pođoše prema dvema ženama, probijajući se između pešaka. Dijana i Keli se panično osvrnuše jedna prema drugoj, čekali su ih. Obe požuriše natrag, prema vratima hotela, ali na ulazu je bila takva gužva da nisu mogle da se vrate unutra. Nisu imale gde da odu. Njih dvojica su se približavali.</span></p>

  <p class="MsoNormal"><span class="calibre1" xml:lang="SR">Keli se okrenu prema Dijani, koja se, pred njenim zapanjenim pogledom, osmehnu i veselo mahnu Flintu, pa Karbalju.</span></p>

  <p class="MsoNormal"><span class="calibre1" xml:lang="SR">"Jeste li poludeli?" šapnu Keli.</span></p>

  <p class="MsoNormal"><span class="calibre1" xml:lang="SR">Dijana, neprekidno se smeškajući, izvadi mobilni telefon i brzo progovori u njega.</span></p>

  <p class="MsoNormal"><span class="calibre1" xml:lang="SR">"Sad smo ispred hotela... oh, dobro. Vi ste iza ugla?" Naceri se i pokaza Keli znak pobede. "Biće ovde za minut", reče glasno. Pogleda Flinta i Karbalja, pa reče u telefon, "Ne, samo dvojica." Dijana to ču, pa se nasmeja. "Tačno... Ovde su? Ok."</span></p>

  <p class="MsoNormal"><span class="calibre1" xml:lang="SR">Dok su je Keli i njih dvojica gledali, Dijana siđe sa ivičnjaka na ulicu, gledajući kola koja su se približavala. Dijana poče da maše prema kolima koja su dolazila iz daljine, uzbuđeno poskakujući. Flint i Karbaljo su stali, zbunjeni svim tim. Dijana pokaza prema njima dvojici.</span></p>

  <p class="MsoNormal"><span class="calibre1" xml:lang="SR">"Ovamo", uzviknu prema kolima koja su se približavala, mašući rukama. "Ovamo."</span></p>

  <p class="MsoNormal"><span class="calibre1" xml:lang="SR">Flint i Karbaljo se pogledaše i brzo odlučiše. Okrenuše se i vratiše tamo, odakle su došli, pa se izgubiše iza svojih uglova.</span></p>

  <p class="MsoNormal"><span class="calibre1" xml:lang="SR">Keli je zurila u Dijanu, dok je srce luđački lupalo.</span></p>

  <p class="MsoNormal"><span class="calibre1" xml:lang="SR">"Otišli su", reče. "Sa... kim ste pričali?"</span></p>

  <p class="MsoNormal"><span class="calibre1" xml:lang="SR">Dijana duboko uzdahnu, da se smiri.</span></p>

  <p class="MsoNormal"><span class="calibre1" xml:lang="SR">"Ni sa kim. Baterija mi je prazna."</span></p>

  <p class="MsoNormal"></p>

  <p class="MsoNormal"></p>
</body>
</html>
