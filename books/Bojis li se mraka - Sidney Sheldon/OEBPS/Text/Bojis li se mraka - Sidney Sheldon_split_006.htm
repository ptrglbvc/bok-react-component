<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Непознато</title>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" type="text/css" rel="stylesheet"/>
<link href="../../page_styles.css" type="text/css" rel="stylesheet"/>
</head>
  <body class="calibre">
  <h1 class="calibre8" id="calibre_pb_6"><span class="calibre11"><span class="calibre19" xml:lang="SR">PRVO POGLAVLJE</span></span></h1>

  <p class="MsoNormal"><span class="calibre1" xml:lang="SR">U centru Menhetna, u sudnici 37 zgrade Vrhovnog krivičnog suda, u Centralnoj ulici broj 180, u toku je bilo suđenje Entoniju, Toniju Altijeriju za ubistvo. Velika, dostojanstvena sudnica bila je dupke puna novinara i gledalaca.</span></p>

  <p class="MsoNormal"><span class="calibre1" xml:lang="SR">Za stolom odbrane sedeo je Entoni Altijeri, mlitav u invalidskim kolicima, sličan bledoj, debeloj žabi, uvijenoj u samu sebe. Samo oči su mu bile žive i kad god bi pogledao prema Dijani Stivens na stolici za svedoke, ona je bukvalno osećala bilo njegove mržnje.</span></p>

  <p class="MsoNormal"><span class="calibre1" xml:lang="SR">Pored Altijerija sedeo je Džejk Rubinštajn, Altijerijev branilac. Rubinštajn je bio poznat zbog dve stvari: po klijenteli visokog profila, koja se sastojala uglavnom od gangstera, i činjenici da su gotovo svi njegovi klijenti bivali oslobođeni.</span></p>

  <p class="MsoNormal"><span class="calibre1" xml:lang="SR">Rubinštajn je bio nizak i žustar čovek, brzih misli i žive mašte. Nikada se nije ponavljao u sudnici. Gluma u sudnici bila je njegova specijalnost, a bio je vrhunski specijalista. Sjajno je procenjivao protivnike, sa prirodnim instinktom za otkrivanje njihovih slabosti. Ponekad se kao lav šunjao prema svom plenu, koji ništa ne sumnja, spreman da ga zaskoči, ili bi poput lukavog pauka pleo mrežu u koju će se oni naposletku uhvatiti i bespomoćni ostati u njoj. Ponekad je bio strpljivi pecaroš koji lako zabacuje udicu u vodu i lagano je povlači tamo-amo, dok naivni svedok na zagrize mamac.</span></p>

  <p class="MsoNormal"><span class="calibre1" xml:lang="SR">Advokat je pažljivo posmatrao svedokinju na stolici. Dijana Stivens je bila u prvoj polovini tridesetih godina. Elegantna. Plemenitih crta lica. Meke, plave, lepršave kose. Zelenih očiju. Zgodna. Bila je odevena u elegantan, šiveni komplet. Džejk Rubinštajn je znao da je prethodnog dana ostavila povoljan utisak na porotu. Moraće da bude pažljiv sa njom. <i class="calibre13">Ribar,</i> odluči.</span></p>

  <p class="MsoNormal"><span class="calibre1" xml:lang="SR">Rubinštajn polako priđe pultu za svedoka i progovori prijatnim glasom:</span></p>

  <p class="MsoNormal"><span class="calibre1" xml:lang="SR">"Gospođo Stivens, juče ste svedočili da ste se pomenutog datuma, 14. oktobra, vozili na jug autoputem Henrija Hadsona, kada vam je pukla guma i izašli ste sa autoputa na izlazu kod 158. ulice, na pomoćni drum prema parku Fort Vašington?"</span></p>

  <p class="MsoNormal"><span class="calibre1" xml:lang="SR">"Da." Glas joj je bio blag i uljudan.</span></p>

  <p class="MsoNormal"><span class="calibre1" xml:lang="SR">"Zbog čega ste se zaustavili upravo na tom mestu?"</span></p>

  <p class="MsoNormal"><span class="calibre1" xml:lang="SR">"Zbog toga što mi je pukla guma. Znala sam da moram da siđem sa glavnog druma, a videla sam krov neke kolibe između drveća. Pomislila</span></p>

  <p class="MsoNormal"><span class="calibre1" xml:lang="SR">sam da bi tamo mogao biti neko ko može da mi pomogne. Nisam imala</span></p>

  <p class="MsoNormal"><span class="calibre1" xml:lang="SR">rezervnu gumu."</span></p>

  <p class="MsoNormal"><span class="calibre1" xml:lang="SR">"Jeste li član auto-moto saveza?"</span></p>

  <p class="MsoNormal"><span class="calibre1" xml:lang="SR">"Da."</span></p>

  <p class="MsoNormal"><span class="calibre1" xml:lang="SR">"A imate li telefon u kolima?"</span></p>

  <p class="MsoNormal"><span class="calibre1" xml:lang="SR">"Da."</span></p>

  <p class="MsoNormal"><span class="calibre1" xml:lang="SR">"Zašto onda niste pozvali auto-moto savez?"</span></p>

  <p class="MsoNormal"><span class="calibre1" xml:lang="SR">"Mislila sam da bi to moglo potrajati predugo."</span></p>

  <p class="MsoNormal"><span class="calibre1" xml:lang="SR">Rubinštajn saosećajno reče:</span></p>

  <p class="MsoNormal"><span class="calibre1" xml:lang="SR">"Naravno. A koliba je bila odmah tu."</span></p>

  <p class="MsoNormal"><span class="calibre1" xml:lang="SR">Da."</span></p>

  <p class="MsoNormal"><span class="calibre1" xml:lang="SR">"Tako ste otišli do kolibe, da potražite pomoć?"</span></p>

  <p class="MsoNormal"><span class="calibre1" xml:lang="SR">"Tako je."</span></p>

  <p class="MsoNormal"><span class="calibre1" xml:lang="SR">"Da li je napolju još bila dnevna svetlost?"</span></p>

  <p class="MsoNormal"><span class="calibre1" xml:lang="SR">"Jeste. Bilo je oko pet sati posle podne."</span></p>

  <p class="MsoNormal"><span class="calibre1" xml:lang="SR">"I mogli ste dobro da vidite?"</span></p>

  <p class="MsoNormal"><span class="calibre1" xml:lang="SR">"Jesam."</span></p>

  <p class="MsoNormal"><span class="calibre1" xml:lang="SR">"Šta ste videli, gospođo Stivens?"</span></p>

  <p class="MsoNormal"><span class="calibre1" xml:lang="SR">Videla sam Entonija Altijerija..."</span></p>

  <p class="MsoNormal"><span class="calibre1" xml:lang="SR">"Oh. Sreli ste ga ranije? Zašto ste bili sigurni da je to Entoni Altijeri?"</span></p>

  <p class="MsoNormal"><span class="calibre1" xml:lang="SR">"Videla sam njegovu sliku u novinama i..."</span></p>

  <p class="MsoNormal"><span class="calibre1" xml:lang="SR">"Znači, videli ste slike nekoga, ko liči na optuženog?"</span></p>

  <p class="MsoNormal"><span class="calibre1" xml:lang="SR">"Pa, to..."</span></p>

  <p class="MsoNormal"><span class="calibre1" xml:lang="SR">"Šta ste videli u toj kolibi?"</span></p>

  <p class="MsoNormal"><span class="calibre1" xml:lang="SR">Dijana Stivens uzdrhtavši uzdahnu. Govorila je polako, zamišljajući prizor.</span></p>

  <p class="MsoNormal"><span class="calibre1" xml:lang="SR">"U sobi su bila četiri muškarca. Jedan od njih je bio u stolici, vezan. Gospodin Altijeri kao da ga je ispitivao, a preostala dvojica su stajala pored njega." Glas joj je podrhtavao. "Gospodin Altijeri je izvadio pištolj, viknuo nešto i... pucao tom čoveku u glavu."</span></p>

  <p class="MsoNormal"><span class="calibre1" xml:lang="SR">Džejk Rubinštajn baci pogled u stranu, prema poroti. Oni su upijali njeno svedočenje.</span></p>

  <p class="MsoNormal"><span class="calibre1" xml:lang="SR">"Šta ste vi tada uradili, gospođo Stivens?"</span></p>

  <p class="MsoNormal"><span class="calibre1" xml:lang="SR">"Otrčala sam natrag, do kola i mobilnim telefonom nazvala policiju."</span></p>

  <p class="MsoNormal"><span class="calibre1" xml:lang="SR">"A zatim?"</span></p>

  <p class="MsoNormal"><span class="calibre1" xml:lang="SR">"Odvezla sam se."</span></p>

  <p class="MsoNormal"><span class="calibre1" xml:lang="SR">"Sa praznom gumom?"</span></p>

  <p class="MsoNormal"><span class="calibre1" xml:lang="SR">"Da."</span></p>

  <p class="MsoNormal"><i class="calibre17"><span class="calibre1" xml:lang="SR">Vreme je da se voda malo zatalasa.</span></i></p>

  <p class="MsoNormal"><span class="calibre1" xml:lang="SR">"Zašto niste sačekali policiju?"</span></p>

  <p class="MsoNormal"><span class="calibre1" xml:lang="SR">Dijana baci pogled prema stolu odbrane. Altijeri ju je gledao sa neskrivenom mržnjom. Ona skloni pogled.</span></p>

  <p class="MsoNormal"><span class="calibre1" xml:lang="SR">"Nisam mogla ostati tamo jer sam... plašila sam se da ne izađu iz kolibe i vide me."</span></p>

  <p class="MsoNormal"><span class="calibre1" xml:lang="SR">"To je savim razumljivo." Rubinštajnov glas otvrdnu. "Nerazumljivo to što policija, odgovorivši na vaš poziv i ušavši u kolibu, ne samo da unutra nije zatekla nikoga, gospođo Stivens, već nije našla ni</span></p>

  <p class="MsoNormal"><span class="calibre1" xml:lang="SR">tragove da je bilo ko tu uopšte bio, da ne pominjemo da je neko i ubijen."</span></p>

  <p class="MsoNormal"><span class="calibre1" xml:lang="SR">"Nisam kriva za to. Ja…. "</span></p>

  <p class="MsoNormal"><span class="calibre1" xml:lang="SR">"Vi ste umetnica, zar ne?"</span></p>

  <p class="MsoNormal"><span class="calibre1" xml:lang="SR">Ona je bila zatečena tim pitanjem.</span></p>

  <p class="MsoNormal"><span class="calibre1" xml:lang="SR">"Da, ja..."</span></p>

  <p class="MsoNormal"><span class="calibre1" xml:lang="SR">"Da li ste uspešni?"</span></p>

  <p class="MsoNormal"><span class="calibre1" xml:lang="SR">"Mislim da jesam, ali kakve..."</span></p>

  <p class="MsoNormal"><span class="calibre1" xml:lang="SR">To je bio trenutak da se trgne udica.</span></p>

  <p class="MsoNormal"><span class="calibre1" xml:lang="SR">"Višak publiciteta nikad ne škodi, zar ne? Cela zemlja vas gleda u noćnim vestima na televiziji i naslovnim stranama..."</span></p>

  <p class="MsoNormal"><span class="calibre1" xml:lang="SR">Dijana ga pogleda, besna.</span></p>

  <p class="MsoNormal"><span class="calibre1" xml:lang="SR">"Nisam ovo uradila zbog publiciteta. Ne bih nevinog čoveka poslala na..."</span></p>

  <p class="MsoNormal"><span class="calibre1" xml:lang="SR">"Ključna reč je nevin, gospođo Stivens. I ja ću nepobitno dokazati da je g. Altijeri nevin. Hvala vam. Završili smo."</span></p>

  <p class="MsoNormal"><span class="calibre1" xml:lang="SR">Dijana Stivens je ignorisala double entendre* Odlazeći na svoje mesto, kiptela je od besa. Šapnula je nešto javnom tužiocu, produžila prema vratima i izašla na parking, dok su joj u ušima odzvanjale reči branioca: <i class="calibre13">"Vi ste umetnica, zar ne?... Malo ekstra publiciteta nikad ne škodi, zar ne?"</i> To je bilo ponižavajuće. Ali ipak, bila je zadovoljna svojim svedočenjem. Kazala je poroti tačno ono što je videla i nije bilo razloga da joj ne veruju. Entoni Altijeri će biti osuđen i poslat na doživotnu robiju, a Dijana nije mogla da zaboravi otrovne poglede koje joj je slao, i zbog njih prodrhta.</span></p>

  <p class="MsoNormal"><span class="calibre1" xml:lang="SR">Dijana pruži čuvaru parkinga svoju karticu i on ode da izveze njena kola.</span></p>

  <p class="MsoNormal"><span class="calibre1" xml:lang="SR">Dva minuta kasnije, Dijana se izveze na ulicu i poveze na sever, kući. Na uglu se nalazio znak stop. Kada je Dijana zakočila i zaustavila se, jedan lepo odeven mladić siđe sa ivičnjaka do njenih kola.</span></p>

  <p class="MsoNormal"><span class="calibre1" xml:lang="SR">"Izvinite. Zalutao sam. Možete li..."</span></p>

  <p class="MsoNormal"><span class="calibre1" xml:lang="SR">Dijana spusti prozor.</span></p>

  <p class="MsoNormal"><span class="calibre1" xml:lang="SR">"Možete li mi reći kako da stignem do tunela Holand?" progovori on sa italijanskim naglaskom.</span></p>

  <p class="MsoNormal"><span class="calibre1" xml:lang="SR">"Da. Vrlo jednostavno. Spustite se do prve..."</span></p>

  <p class="MsoNormal"><span class="calibre1" xml:lang="SR">Čovek diže ruku, u kojoj je držao pištolj sa prigušivačem.</span></p>

  <p class="MsoNormal"><span class="calibre1" xml:lang="SR">"Izađite iz kola, gospođo. Brzo!"</span></p>

  <p class="MsoNormal"><span class="calibre1" xml:lang="SR">Dijana preblede.</span></p>

  <p class="MsoNormal"><span class="calibre1" xml:lang="SR">"Dobro. Molim vas, nemojte..."</span></p>

  <p class="MsoNormal"><span class="calibre1" xml:lang="SR">Kada je počela da otvara vrata i čovek se povukao, Dijana udari nogom papučicu za gas i kola jurnuše, odvozeći je. Ona ču kako zadnji prozor puca kada je zrno proletelo kroz njega i udar drugog u zadnji deo kola. Srce joj je tuklo tako jako, da je jedva disala.</span></p>

  <p class="MsoNormal"><span class="calibre1" xml:lang="SR">Dijana Stivens je čitala o otmicama kola, ali to je uvek bilo daleko od nje i dešavalo se nekom drugom. A ovaj čovek je pokušao da je ubije. Da li otmičari kola to rade? Dijana dohvati svoj mobilni telefon i nazva policiju. Gotovo dva minuta je proteklo pre nego što se telefonistkinja javila.</span></p>

  <p class="MsoNormal"><span class="calibre1" xml:lang="SR">"Policija. Koji je razlog vašeg poziva?"</span></p>

  <p class="MsoNormal"><span class="calibre1" xml:lang="SR">Još dok je Dijana objašnjavala šta joj se dogodio, shvatila je da je beznadežno. Ko zna gde je taj čovek do sada.</span></p>

  <p class="MsoNormal"><span class="calibre1" xml:lang="SR">"Poslaću nekog policajca na mesto događaja. Hoćete li mi reći svoje ime, adresu i broj telefona?"</span></p>

  <p class="MsoNormal"><span class="calibre1" xml:lang="SR">Dijana mu ih reče. <i class="calibre13">Beznadežno,</i> pomisli. Baci pogled natrag, prema razbijenom prozoru i uzdrhta. Očajnički je želela da nazove Ričarda na posao i kaže mu šta joj se dogodilo, ali znala je da on radi na nekom hitnom projektu. Ako bi ga nazvala i ispričala mu šta se upravo desilo, uznemirio bi se i požurio do nje, a ona nije želela da probije rok. Ispričaće mu sve kasnije, kada se vrati kući.</span></p>

  <p class="MsoNormal"><span class="calibre1" xml:lang="SR">Odjednom se naježi, pomislivši: da li je taj čovek čekao nju, ili se sve zbilo slučajno? Sećala se razgovora sa Ričardom kada je suđenje počelo:</span></p>

  <p class="MsoNormal"><span class="calibre1" xml:lang="SR">"Dijana, mislim da ne bi trebalo da svedočiš. Moglo bi biti opasno."</span></p>

  <p class="MsoNormal"><span class="calibre1" xml:lang="SR">"Ne brini, dragi. Altiieri će biti osuđen. Zatvoriće ga zauvek."</span></p>

  <p class="MsoNormal"><span class="calibre1" xml:lang="SR">"Ali on ima prijatelje i..."</span></p>

  <p class="MsoNormal"><span class="calibre1" xml:lang="SR">Ričarde, ako ovo ne uradim, neću moći da podnesem samu sebe."</span></p>

  <p class="MsoNormal"><i class="calibre17"><span class="calibre1" xml:lang="SR">Ovo što se upravo dogodilo, moralo je biti slučajnost</span></i><span class="calibre1" xml:lang="SR">, pomisli Dijana. <i class="calibre13">Altijeri ne bi bio toliko lud da mi nešto učini, pogotovu sada, za vreme svog suđenja</i>, zaključi ona.</span></p>

  <p class="MsoNormal"><span class="calibre1" xml:lang="SR">Dijana skrenu sa autoputa i poveze se na zapad, do jedne stambene zgrade u Istočnoj sedamdeset petoj ulici. Pre nego što je skrenula u podzemnu garažu, pažljivo je pogledala u retrovizor. Sve je izgledalo normalno.</span></p>

  <p class="MsoNormal"><span class="calibre1" xml:lang="SR">Stan je bio prozračan, u prizemlju i na nivou iznad, sa prostranom dnevnom sobom, prozorima veličine zida i velikim, mermernim kaminom. Bile su tu i tapacirane, cvetne sofe, fotelje, ugrađena stalaža za knjige i veliki TV ekran. Zidovi su bili ukrašeni živopisnim slikama. Tu su bili Čildi Hasam, Žil Pašin, Tomas Birč i Džordž Hičkok, i na jednoj strani nekoliko Dijaninih slika.</span></p>

  <p class="MsoNormal"><span class="calibre1" xml:lang="SR">Na spratu se nalazila velika spavaća soba sa kupatilom, druga gostinska soba i svetao atelje u kome je Dijana slikala. Nekoliko njenih slika bilo je okačeno na zid. Na nogarama na sredini sobe stajao je jedan nedovršen portret.</span></p>

  <p class="MsoNormal"><span class="calibre1" xml:lang="SR">Stigavši kući, prvo je pohitala u atelje. Skinula je nedovršeni portret sa nogara i zamenila ga praznim platnom. Počela je da skicira lice čoveka koji je pokušao da je ubije, ali ruke su joj drhtale toliko, da je morala da prekine.</span></p>

  <p class="MsoNormal"><span class="calibre1" xml:lang="SR">***</span></p>

  <p class="MsoNormal"><span class="calibre1" xml:lang="SR">Vozeći se prema stanu Dijane Stivens, detektiv Eri Grinberg se požali:</span></p>

  <p class="MsoNormal"><span class="calibre1" xml:lang="SR">"Ovaj deo posla najviše mrzim."</span></p>

  <p class="MsoNormal"><span class="calibre1" xml:lang="SR">Robert Pregicer reče:</span></p>

  <p class="MsoNormal"><span class="calibre1" xml:lang="SR">"Bolje je da im mi kažemo, nego da dozvolimo da čuju u večernjim vestima." On pogleda Grinberga. „Hoćeš li joj ti reći?"</span></p>

  <p class="MsoNormal"><span class="calibre1" xml:lang="SR">Eri Grinberg protiv volje klimnu glavom. Seti se priče o detektivu koji je otišao da obavesti gospođu Adams, suprugu policajca koji je radio u patroli, da joj je muž ubijen.</span></p>

  <p class="MsoNormal"><span class="calibre1" xml:lang="SR">"Vrlo je osetljiva", upozorio je šef detektiva. "Moraćcš pažljivo da joj saopštiš vest."</span></p>

  <p class="MsoNormal"><span class="calibre1" xml:lang="SR">„Ne brinite. Mogu ja to."</span></p>

  <p class="MsoNormal"><span class="calibre1" xml:lang="SR">Detektiv je zakucao na vrata doma Adamsovih, a kada ih je Adamsova supruga otvorila, on je upitao:</span></p>

  <p class="MsoNormal"><span class="calibre1" xml:lang="SR">"Jeste li vi Adamsova udovica?"</span></p>

  <p class="MsoNormal"><span class="calibre1" xml:lang="SR">Dijanu iznenadi zvono na ulaznim vratima. Nikoga nije očekivala. Ona priđe interfonu:</span></p>

  <p class="MsoNormal"><span class="calibre1" xml:lang="SR">"Ko je to?"</span></p>

  <p class="MsoNormal"><span class="calibre1" xml:lang="SR">"Detektiv Eri Grinberg. Hteo bih da razgovaram sa vama, gospođo Stivens."</span></p>

  <p class="MsoNormal"><i class="calibre17"><span class="calibre1" xml:lang="SR">U vezi sa otimanjem kola,</span></i> <span class="calibre1" xml:lang="SR">pomisli Dijana. <i class="calibre13">Policija je baš brzo stigla ovamo.</i></span></p>

  <p class="MsoNormal"><span class="calibre1" xml:lang="SR">Ona pritisnu zujalicu, a Grinberg uđe u hol i pođe do njenih vrata.</span></p>

  <p class="MsoNormal"><span class="calibre1" xml:lang="SR">"Zdravo."</span></p>

  <p class="MsoNormal"><span class="calibre1" xml:lang="SR">"Gospođa Stivens?"</span></p>

  <p class="MsoNormal"><span class="calibre1" xml:lang="SR">"Hvala vam što ste stigli tako brzo. Počela sam da crtam skicu tog čoveka, ali..." Udahnu duboko. "Bio je crnomanjast, sa duboko usađenim svetlosmedim očima i malim mladežom na obrazu. Imao je pištolj sa prigušivačem i..."</span></p>

  <p class="MsoNormal"><span class="calibre1" xml:lang="SR">Grinberg ju je gledao zbunjeno.</span></p>

  <p class="MsoNormal"><span class="calibre1" xml:lang="SR">"Žao mi je. Ne razumem o čemu..."</span></p>

  <p class="MsoNormal"><span class="calibre1" xml:lang="SR">"O otimaču kola. Nazvala sam policiju i..." Ona primeti izraz na licu detektiva. "Vi niste došli zbog otimanja kola, zar ne?"</span></p>

  <p class="MsoNormal"><span class="calibre1" xml:lang="SR">"Ne, gospođo, nisam." Grinberg zastade za trenutak. "Mogu li da uđem?"</span></p>

  <p class="MsoNormal"><span class="calibre1" xml:lang="SR">"Izvolite."</span></p>

  <p class="MsoNormal"><span class="calibre1" xml:lang="SR">Grinberg uđe u stan. Ona ga je gledala, mršteći se.</span></p>

  <p class="MsoNormal"><span class="calibre1" xml:lang="SR">"Šta je u pitanju? Nešto nije u re…."</span></p>

  <p class="MsoNormal"><span class="calibre1" xml:lang="SR">Reči kao da nisu htele da budu kazane.</span></p>

  <p class="MsoNormal"><span class="calibre1" xml:lang="SR">"Da. Žao mi je. Bojim se da imam loše vesti. O vašem suprugu."</span></p>

  <p class="MsoNormal"><span class="calibre1" xml:lang="SR">"Šta se desilo?" Glas joj je drhtao.</span></p>

  <p class="MsoNormal"><span class="calibre1" xml:lang="SR">"Doživeo je nesreću."</span></p>

  <p class="MsoNormal"><span class="calibre1" xml:lang="SR">Dijana se odjednom naježi.</span></p>

  <p class="MsoNormal"><span class="calibre1" xml:lang="SR">"Kakvu nesreću?"</span></p>

  <p class="MsoNormal"><span class="calibre1" xml:lang="SR">Grinberg uzdahnu duboko.</span></p>

  <p class="MsoNormal"><span class="calibre1" xml:lang="SR">"Sinoć je ubijen, gospođo Stivens. Našli smo njegovo telo ispod mosta jutros, ispod mosta na reci 1st."</span></p>

  <p class="MsoNormal"><span class="calibre1" xml:lang="SR">Dijana se zagleda u njega, pa polako odmahnu glavom.</span></p>

  <p class="MsoNormal"><span class="calibre1" xml:lang="SR">"Imate pogrešnog čoveka, poručniče. Moj muž je na poslu, u laboratoriji."</span></p>

  <p class="MsoNormal"><span class="calibre1" xml:lang="SR">Ovo će biti teže nego što je predviđao.</span></p>

  <p class="MsoNormal"><span class="calibre1" xml:lang="SR">"Gospođo Stivens, je li vaš suprug sinoć došao kući?"</span></p>

  <p class="MsoNormal"><span class="calibre1" xml:lang="SR">"Nije. ali Ričard često radi po ćelu noć. On je naučnik." Osećala je sve jaču nervozu.</span></p>

  <p class="MsoNormal"><span class="calibre1" xml:lang="SR">"Gospođo Stivens, da li ste znali da vaš suprug sarađuje sa mafijom?"</span></p>

  <p class="MsoNormal"><span class="calibre1" xml:lang="SR">Dijana pobledi.</span></p>

  <p class="MsoNormal"><span class="calibre1" xml:lang="SR">"Sa mafijom? Jeste li vi poludeli?"</span></p>

  <p class="MsoNormal"><span class="calibre1" xml:lang="SR">"Našli smo..."</span></p>

  <p class="MsoNormal"><span class="calibre1" xml:lang="SR">Dijana je počela da diše ubrzano.</span></p>

  <p class="MsoNormal"><span class="calibre1" xml:lang="SR">"Pokažite mi svoju legitimaciju."</span></p>

  <p class="MsoNormal"><span class="calibre1" xml:lang="SR">"Naravno." Detektiv Grinberg izvadi svoju identifikacionu kartu i pokaza je. Dijana je pogleda i vrati, pa snažno ošamari Grinberga.</span></p>

  <p class="MsoNormal"><span class="calibre1" xml:lang="SR">"Da li vas grad plaća da idete okolo i plašite poštene građane? Moj muž nije mrtav! Na poslu je", vikala je.</span></p>

  <p class="MsoNormal"><span class="calibre1" xml:lang="SR">Grinberg je pogleda u oči i u njima vide šok i odbijanje.</span></p>

  <p class="MsoNormal"><span class="calibre1" xml:lang="SR">"Gospođo Stivens, da li biste hteli da pošaljem nekoga da vam se nađe pri ruci i..."</span></p>

  <p class="MsoNormal"><span class="calibre1" xml:lang="SR">"Vama je potreban neko da vam se nađe pri ruci. Sad se gubite odavde,"</span></p>

  <p class="MsoNormal"><span class="calibre1" xml:lang="SR">"Gospođo Stivens..."</span></p>

  <p class="MsoNormal"><span class="calibre1" xml:lang="SR">"Odmah!"</span></p>

  <p class="MsoNormal"><span class="calibre1" xml:lang="SR">Grinberg izvadi vizitkartu i spusti je na obližnji sto.</span></p>

  <p class="MsoNormal"><span class="calibre1" xml:lang="SR">"Ako poželite da razgovarate sa mnom, ovde je moj broj."</span></p>

  <p class="MsoNormal"><span class="calibre1" xml:lang="SR">Izlazeći kroz vrata, Grinberg pomisli: <i class="calibre13">Pa, sjajno sam to izveo. Isto tako sam mogao reći - jeste li vi Stivensova udovica?</i></span></p>

  <p class="MsoNormal"><i class="calibre17"><span class="calibre1" xml:lang="SR">***</span></i></p>

  <p class="MsoNormal"><span class="calibre1" xml:lang="SR">Pošto je detektiv Eri Grinberg otišao. Dijana zaključa ulazna vrata i duboko, drhteći uzdahnu.</span></p>

  <p class="MsoNormal"><i class="calibre17"><span class="calibre1" xml:lang="SR">Idiot!</span></i> <span class="calibre1" xml:lang="SR"><i class="calibre13">Pogreši stan i dođe da me uplaši. Trebalo bi da ga prijavim,</i> pomisli, gledajući na sat. <i class="calibre13">Ričard će uskoro da se vrati. Vreme je da počnem da spremam večeru,</i> zaključi. Htela je da napravi njegovo omiljeno jelo, paelju. Uđe u kuhinju i poče da je priprema.</span></p>

  <p class="MsoNormal"><span class="calibre1" xml:lang="SR">Zbog tajnosti Ričardovog posla, Dijana ga nikada nije uznemiravala u laboratoriji, a ako joj se on sam ne bi javio, to joj je bio znak da će se zadržati do kasno. U osam sati, paelja je bila spremna. Ona je proba i zadovoljno se osmehnu. Napravila ju je upravo onako, kako je Ričard voli. Pošto on nije stigao ni do deset sati, ona stavi paelju u frižider i zalepi mu cedulju na vrata frižidera:</span></p>

  <p class="MsoNormal"><span class="calibre14" xml:lang="SR">Dragi, večera ti je u frižideru. Dođi i probudi me.</span></p>

  <p class="MsoNormal"><span class="calibre1" xml:lang="SR">Ričard će biti gladan kad dođe kući.</span></p>

  <p class="MsoNormal"><span class="calibre1" xml:lang="SR">Dijana se odjednom oseti isceđenom. Presvukla se u spavaćicu, oprala zube i legla u krevet. Nekoliko minuta kasnije, čvrsto je spavala.</span></p>

  <p class="MsoNormal"><span class="calibre1" xml:lang="SR">U tri ujutru, probudila se vrišteći.</span></p>

  <p class="MsoNormal"></p>

  <p class="MsoNormal"></p>

  <p class="MsoNormal"></p>

  <p class="MsoNormal"></p>
</body>
</html>
